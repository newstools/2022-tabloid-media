KUFUNDISWE izakhamuzi zaseMlazi ngokubaluleka kokuvikelwa, ukwesekwa kanye nokunakekelwa kwabantu abakhubazeke ngokwengqondo ngenkathi kubungazwa iMental Health Awareness Day emcimbini obusOsizweni Clinic esesigcemeni sakwa-Q kuleli lokishi.  Ziphinde zakhuthazwa ukuthi zithole usizo uma zinezinkinga, zizinakekele ngokuqinisekisa ukuthi zifunda nangezinhlobo ezehlukene zezinkinga zengqondo njengokhwantalala, ukwethuka ngezinga eliphezulu, ukuba nemicabango yokuzibulala, ukushintsha kwemizwa mawala, nokunye. Umcimbi ububanjwe ngaphansi kwesiqubulo esithi Mina, I’m Lokking After Myself, futhi uhlelwe umtholampilo ngokubambisana namaphoyisa akwaSAPS aseMlazi kanye neDurban Mental Health okuyinhlangano eqhuba imikhankaso yokuqwashisa ngalokhu eMlazi. Le nhlangano iphinde iqinisekise ukuthi abantu abanezinkinga ngokwengqondo bathola usizo abaludingayo ukuze bezokwazi ukuqhubeka nezinhlelo zabo zansuku zonke, izihlobo zabo zikwazi nokuqhubeka nempilo ngaphandle kokukhathazeka ngabo. UKapteni Kweyama uthe isiteshi besingeke singalithathi ngezandla zombili ithuba lokuzibonakalisa ukuthi siyawukhathalela umphakathi waseMlazi ngokuba ingxenye yohlelo oluhlose ukuguqula isimo sempilo sezakhamuzi zakuleli lokishi. “Sifuna umphakathi wazi ukuthi asibhekani nobugebengu kuphela kodwa sizibophezele ekubambisaneni nawo, sibuyise ithemba kwizakhamuzi. Abantu abanezinkinga zengqondo babaluleke njengawo wonke umuntu emphakathini wethu,” kusho uKweyama. Khonamanjalo umphathi walo mtholampilo uNks Thanda Ndlovu, usethembise ukuthi abasebenzi bawo bazosebenza ngokuzikhandla ukuqinisekisa ukuthi izakhamuzi zithola usizo lwezempilo olusezingeni. Uthe umtholampilo womphakathi kumele kube indawo yokuqala ehlenga izakhamuzi. Usho kanje ngenkathi lo mtholampilo ukade unomcimbi wokuchazela izakhamuzi zaseMlazi ngosizo lwezempilo olutholakala kulo mtholampilo, kuwo okuphinde kwafundiswa izakhamuzi ngezinhlobo zezifo kanye nezindlela zokuzivikela kuzo. Uthe akangabazi ukuthi izakhamuzi zizosizakala ngendlela ehloniphekile kodwa uma kukhona ezingagculisekile ngakho kumele zifake izikhalo ukuze kuzolandelelwa. Uthe iziguli zinamalungelo okumele evikelwe, akukhethi ukuthi sikumtholampilo womphakathi noma kwisikhungo esizimele. Kulo mtholampilo kusizwa abantu abahlose ukuhlela umndeni, abahlolela izifo ezifana nesandulelangculazi, umdlavuza wesibeletho, isifo sofuba nezinye izifo ezingamahlalakhona. Kuphinde kube nohlelo lokweluleka intsha, kusizwe abazithwele.