KUPHELE indawo yokucasha emaphoyiseni angenzi kahle ngenkathi uNgqongqoshe wamaPhoyisa, uMnuz Bheki Cele, egasela kungazelele muntu kwiziteshi zamaphoyisa zaseThekwini ezosolwa ngokungenzi kahle. UCele uhambele kulezi ziteshi ngemuva kwezikhalo mayelana namacala amaningi avuliwe ekubeni kungaboshwa muntu ngawo, ebehlose ukuthola ukuthi kungani amaphoyisa ehluleka ukubopha izigebengu ezifunwa ngamacala ehlukene. Lolu hambo beluhlanganise ubuholi bamaphoyisa akwaSAPS, uNgqongqoshe woMnyango wezokuPhepha nokuXhumana koMphakathi KwaZulu-Natal uNks Peggy Nkonyeni, kanye namalungu eKomidi lezokuPhepha koMphakathi. Kuhanjelwe eziteshini zaseNanda, Phoenix, Umlazi, Bhekithemba, Isiphingo, Amanzimtoti, Verualm, Pinetown, Chartsworth, kanye nasePlessislear. Uhambo beluhlose ukuthola izisombululo nangodaba lokudunwa kwezimoto, ukubulala, ukudlwengula nezidakamizwa. Kulo kuvele ukuthi enye yezimbangela zokuthi kube nzima ukunqanda ubugebengu ukushoda kwezinsiza, ikakhulukazi izimoto zamaphoyisa. UCele uthe ukhathazekile ngezimoto ezihlala isikhathi eside emagaraji zingalungiswa. Uthe zonke izimoto zamaphoyisa kumele zibe semgwaqeni ukuze kuzoba lula ukuthi esheshe ephuthume ezindaweni zesigameko, izigebengu zibanjwe zingakabaleki. Ukhale nangokushoda kwamaphoyisa, wathi okuholela kulokhu ukushoda kwemali emnyangweni. “Ingxenye enkulu yesabelomali iya kwimiholo nakwimfalakahla yojenene abangu-200 kanye no-brigadier abangu-400. Enye imali iphinde iholele abantu abaneziqu eziphezulu kodwa ezingadingeki. Umholo kajenene oyedwa ungaholela o-constable abangu-20,” kusho uCele. UNkonyeni uthe nakuba okuningi kumele kwenziwe amaphoyisa ekulweni nobugebengu, kodwa umphakathi yiwo onamandla okubuqeda ngokubambisana namaphoyisa, abike ngakho konke okuphambene nomthetho okwenzeka emphakathini. Uthe wonke ukuntu kumele ebe nobudlelwane namaphoyisa, izinhlangano zezokuphepha kanye namaCPF ukuze izigebengu zizophelelwa izindawo zokucasha. Uthe akukuhle ukuthi abantu bephile ngokwesaba ekubeni amaphoyisa ezokwazi ukubavikela. Odabeni lwezigameko zokunukubeza ngokocansi nodlame lobulili, uCele uthe uphoxekile ukuthi iziteshi eziningi azikakabi nalo uphiko olubhekana ngqo nalezi zigameko. Uthe ukholwa ukuthi kuningi okungenziwa eziteshini zamaphoyisa ukuphenya la macala nokusiza izisulu. “Enye yezinto engingajabule ngazo ukuthi kukhona iziteshi ezitshengisa ukungabi nophiko olubhekana ngqo namacala odlame lobulili ekubeni sasithembise ukuthi kuzokwenzeka ngaphambi kokuphela inyanga,” kusho uCele. Kulolu hambo kuvele nenkinga yamaphoyisa asebenzisana nezigebengu. UCele alikho iphoyisa okumele lehlise isithunzi sombutho ngokungaziphathi kahle, ikakhulukazi ukuphuza lisemsebenzini noma ligqoke umfaniswano wamaphoyisa. “Amaphoyisa asebenza ngokuzikhandla ukugcina imphakathi iphephile. Wonke umuntu osebenzela umbutho owenza okungalungile kumele sazi ngaye khona ezosichazela ukuthi lokho akwenzayo ukwenziswa yini,” kusho uCele.