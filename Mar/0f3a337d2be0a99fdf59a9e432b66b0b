BEZIBULALANA emidlalweni enhlobonhlobo ebihlelwe yinhlangano engenzi zuzo, iBring Back Life Foundation (BBLF), eKing Zwelithini Stadium, elokishini Mlazi, eningizimu yeTheku ngempelasonto. Lemidlalo ebidlalwa ngaphansi kwesiqubulo esithi, Help A Child eqale ngokuthi kube nohlelo lokuzivocavoca, ama-aerobics bekududulana amaqembu abeqhamuka ezindaweni ezahlukene, okubalwa aweNetball, ikarati, isibhakela, ibhola lezinyawo kumazinga ahlukene kanye nebhola lezinyawo logogo neminye imidlalo. Izigaba ebezibhekwe kakhulu kulemidlalo bekuwu-U/ 9 webhola lezinyawo, kubewu-U/15 wamankomane, kwaba u-Under 15 webhola lezinyawo, u/21 webhola lezinyawo, kwabanebhola logogo abaneminyaka esukela ku-50 kuyaphezulu ubudala. Ku-U/9 kuwine iPremier United ehlule i-354 Combination ngo-2-1. Emdlalweni wabaneminyaka engaphansi kuka-U/21 nakhona bezibulalana abafana bekhombisa ithalente elikhulu okungangabazeki ukuthi uma izingqapheli bezikhona ziphume nesinye isithombe ngabadlali okufanele zibatomule.  Kulesigaba kuhambe kanje emdlalweni obuphakathi kwe-All Stars neGiant Killers uphele ngo-0-0 kwaphoqeleka ukuthi kuyiwe emaphenathini lapho okunqobe khona iGiant Killers ngo-6-5, komunye umdlalo iTrouble Tigers yehlule iV Boys ngo-4-1, iYoung Lions neBenfica FC kube ngu-0-0 umdlalo wadlulela emaphenathini kwanqoba iYoung Lions ngo-6-5, iNtokozo FC ishaye iJimbo Gents ngo-1-0. Kuma-semi fayineli iTrouble Tigers ishaye iGiant Killers ngo-4-1, kwathi iNtokozo FC yabhaxabula iYoung Lion ngo-2-0. Kwifayineli iTrouble Tigers izigwezele ibhece kwiNtokozo FC iyishaya ngo-6-0. “Njengethimba le-Bring Back Life Foundation ebelikade ligubha unyaka wesithupha ngaphansi kwesiqubulo iHelp A Child lapho sisuke sithi khona, ingane yami ingane yakho, ingane yakho ingane yami. Sikwenzile lokho nakulonyaka ngaphansi kwezimo ezinzima kakhulu, ngenxa yokuthi isimo seCovid-19 silimaze kakhulu ezweni, kodwa sikwazile ukuthi siphumelele njengoBBLF. Sizama ukuvuselela ubuntu sibuyise isithunzi noma bekunzima, kodwa siyiBBLF sithe noma kunjalo asiqhubeke sikwenze lokhu phezu kokuba neminyango evamise ukusixhasa nayo ishayekile ezimalini ngenxa yesimo seCOVID 19. Siyayibonga kakhulu iminyango ebibambisene nathi, uMnyango wezokuThuthukiswa koMphakathi oholwa uMama uNonhlanhla Khoza. Siwubonga ngokwenzile emcimbini wethu. Siphinde sibonge uPhiko olubhekele ezemidlalo kuMasipala weTheku ngokuvunyelwa yiloMkhandlu ukuba ubambe iqhaza ngokusilekelela kulomcimbi. UPhiko lukaMasipala weTheku, i-Area Based Management obunathi nawo,”kusho uSanele. Sidlulisele okukhulu ukubonga kwithimba nje lonke leBring Back Life Foundation ngokuba thina konke esikwenzayo njengabantu abangathathi entweni ukuthi sihlale sibheke ukubona inhlalakahle yomphakathi. Ngikusho lokhu ngoba thina singabantu abathanda ukuhlala bebona abantu bakithi bethokozile, nabantu abathanda ukuqoqa abantwana bethu emgwaqeni, sithi asibagcine ezinkundleni zemidlalo nanokubona abantu abadala bethokozile. Siyafisa futhi siyacela ukuthi nakubona osomabhizinisi abazimele akubekhona abaselekelela ngakho ukuze izinlelo zethu zikwazi ukuqhubekela phambili,”kuphetha uSanele.