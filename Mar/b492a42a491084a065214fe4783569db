KUVULWE icala lokuzama ukubulala emaphoyiseni aseDurban North ngemuva kokudutshulwa kowesifazane ehhotela iThe Pearls eMhlanga, enyakatho yeTheku, ngeSonto. Ezinkundleni zokuxhumana kusabalale i-video owesifazane edutshulwa ngabantu abangaziwa endaweni yokupaka izimoto ePearls of Umhlanga Hotel, enyakatho yeTheku. Okhulumela amaphoyisa, uLieutenant Colonel Nqobile Gwala, uthe amaphoyisa athole umbiko ngesigameko sokudubula ehhotela eMhlanga ngeSonto ngo-1.30 ntambama. “Ngesikhathi amaphoyisa efika endaweni abetshelwe yona, isisulu esineminyaka engu-25 ubudala siphuthunyiswe esibhedlela ngemuva kokuthola inxeba lokudutshulwa entanyeni,” UGwala uthe abasolwa babaleke endaweni yesigameko ngemoto okusolakala ukuthi bebehamba ngayo, kodwa babuye babanjwa. “Kuboshwe umsolwa oneminyaka engu-25, isibhamu sakhe sithathwe ngamaphoyisa, wabe esevela eNkantolo yeMantshi yaseVerulam (ngoMsombuluko),” kwengeza uGwala. Imbangela yokudubula ayikaziwa. Kwesinye isehlakalo umdayisi wombili, kanye noyise oneminyaka engu-80 ubudala kanye nabasizi bakhe ababili babanjwe inkunzi abasolwa abebezenza amakhasimende eMawotana, eNanda enyakatho yeTheku, ngoLwesibili olwedlule. Izisulu kuthiwa bezidayisa umbila ngemuva kweveni eyi-Isuzu ngesikhathi behlaselwa ngamadoda ayisikhombisa abezenza abantu abazothenga. Amanye amadoda kuleli qulu akhiphe imimese kuyilapho ababehambisana nawo basesha izisulu. Bantshontshe amaselula nesamba semali esingadalulwanga ngaphambi kokuba babaleke ngezinyawo. Amalungu eReaction Unit South Africa (RUSA) athunyelwe endaweni yesigameko. Amaphoyisa aseReaction Officer enze uphenyo olunzulu endaweni kodwa izigebengu zabaleka. Sisekuzo ezobugebengu iNkantolo yeMantshi yesifunda saseThekwini ngoLwesihlanu olweludlule igwebe uPatrick Kekane (45) iminyaka eyishumi nambili ngecala lokweba amakhebuli kaloliwe okwenzeka eHibberdene ngo-2013. Ngomhlaka Okthoba 8, 2013, ummangali watshelwa ukuthi amakhebuli kaloliwe antshontshiwe. Udlulele endaweni yesigameko waqaphela ukuthi ikhebula elingamamitha angu-150 lalingekho. Icala lokweba libikwe esiteshini samaphoyisa eHibberdene kanti idokodo labe selinikezwa amalungu oKlebe aphuma eMgungundlovu ophikweni oluphenya ngobugebengu obuhleliwe eSerious Organised Crime. “UKekane waboshwa ngo-2013 futhi ibheyili yakhe yaphikiswa ngempumelelo waze walivuma icala ngoLwesihlanu, 18 Febhuwari 2022. Iminyaka emihlanu yesigwebo sakhe yalengiswa ngombandela wokuthi angatholwa enecala lokweba,”kusho isitatimende.