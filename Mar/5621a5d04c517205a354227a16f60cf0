YIZE kungakacaci mayelana nokuhlala kwengqungquthela yokukhetha ubuholi obusha be-African National Congress (ANC) esifundeni iTheku nakwezinye izifunda, kodwa sekuqalali ukukhuluma ngokuthi obani okubonakala bengakwazi ukuthi baqhwakele izikhundla ngemuva kwengqungquthela okulindeleke ukuthi ihlale kungekudala njengoba kubhekeke ukuthi kube neyesifundazwe kanye nekazwelonke kulonyaka. UThulani Gamede owaziwa njengomunye wabalandeli bokuqina bakaMnuz Jacob Zuma ungomunye osekuvele ukuthi amagatsha amaningi abona igama lakhe kungafanele lisale ngaphandle ngenxa yokuvuthwa kwakhe uma kukhulunywa ngasohlangothini lobuholi nobuhlakani bokwakhwa kanye nokuvuselala kulenhlangano. Ngaphandle kokwaziwa njengomlandeli wokuqina kaMsholozi, kodwa abanye bamazi njengomunye wabalandeli bokuqina bakaMama Zandile Gumede obenguSihlalo we-ANC esifundeni iTheku, kodwa oselilungu leSishayamthetho esifundazweni. “Okwenza sithi uThulani (Gamede) ukufanele ukuba sesigungwini esisha sesifunda iTheku kungenxa yamagalelo akhe asewakhombisile lapho esuke ejutshwe khona wuKhongolose kanye namadlelandawonye,”kusho omunye wamalungu e-ANC okhulume naleli phephandaba. Ebuzwa ngalamahlebezi uMnuz Gamede uthe, akukho osekufikile ezindlebeni zakhe, kodwa yena njengesishoshovu nesisebenzi se-ANC ulindele noma yini eqhamukayo, uma amaqabane emdinga uzokwenza njengokusho kwawo, kodwa okwamanje bekungakafiki ezindlebeni zakhe. UMnuz Gamede osegungwini se-ANC ku-Ward 94 ngaphansi koMkhandlu weTheku onoxhaxha lwezikhundla izimpawu zobuholi obunempumelelo ziqale cishe ngo-2001 ngesikhathi eqokelwa emkhandlwini obhekele abafundi esikoleni samabanga aphezulu, KwaMakhutha Comprehensive High, ahlale kuwo ngo-2001 kuyaku-2002. Ukuba yingxenye yaseMangosuthu University of Technology (MUT) kumenze wabayingxenye yezakhiwo zezigaba zemikhandlu ezahlukene kulesi sikhungo esiseMlazi. Kusukela ngo-2004 kuyaku-2005 ubengunobhala woMkhandlu wezitshudeni emkhakheni wamakhono obunjiniyela omele abamnyama, iNational Society of Black Engineers Student Council (NSBE-SC), eMangosuthu University of Technology,  ngo-2005 kuyaku-2006 uqokelwe esikhundleni sokuba nguSihlalo wegatsha le-NSBE-SC, ngo-2005 kuyaku-2007 ubeyilungu lebhodi elibhekele umkhakha wezobuNjiniyela, ngo-2006 kuyaku-2007 ubeuyilungu lebhodi ebhekele iSayensi, ngo-2006. Ngawo lowo nyaka ka-2006 kuyaku-2007 ubeyilungu loMkhandlu Omele Izitshudeni emkhakheni wezokuphatha kuSayensi, ube yilungu lebhodi elibhekele ukufunda kulesi sikhungo. Ngo-2007 kuyaku-2009 obeyilungu likazwelonke ku-NSBE, ngo-2009 kuyaku-2012 ubeqhoqhobele isikhundla sokuba uMengameli we NSBE-SC. Ngaphandle kwalezi zikhundla esezibaliwe, kusukela ngo-2010 kube yimanje uyena ohola uhlaka lwe-Learn Foundation Economic and Education Transformation. Emkhakheni wezombusazwe, ngo-2016 kuyaku-2017 ubenguSihlalo woPhiko lwentsha lwe-ANC ku-Ward 94 eThekwini, ngaso leso sikhathi ubeyilungu lesigungu segatsha le-ANC ewadini efanayo abuye abengu nobhala we-Zone iKhotho Mkhunya. Ngaso leso sikhathi ubesekomitini elaliphume umkhankaso wesikhwama semali se-ANCYL esifundeni iTheku. Kusukela ngo-2019 keuze kube yimanje ungumxhumanisi ophikweni lwentsha ye-South African National Civic Organisation, iSANCOYC kulesi sifundazwe, uyilungu lesigungu se-SANCO kulesi sifundazwe, uyilungu le-SANCOYC NTT futhi uyilungu le-BEC ye-ANC ku-wadi 94 eThekwini.