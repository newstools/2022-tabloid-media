ABAHLALA emijondolo bathi sebelahle ithemba ngokuthi bayoke bephile impilo ehloniphekile, bathole namathuba alinganayo nabanye abantu ngenxa yokuthi bahlale bethenjiswa intuthuko kodwa abaluboni ushintsho ezimpilweni zabo. Lezi zakhamuzi zigxeka uhulumeni wesifundazwe ngokumemezela izinhlelo eziningi ezingafezwa, ithi ayingabazi ukuthi nezisanda kwenziwa ngeke zifezeke. Lokhu ikusho ngemuva kokuthi uNdundnakulu uMnuz Sihle Zikalala, ememezele izinhlelo zokwakha izindlu ezizotholwa abantu abahlwempu. Ethula inkulumo yakhe yokuvula isiShayamthetho sesifundazwe, uZikalala uthe uhulumeni uhlele ukusebenzisa imali engaphezu kuka-R260 million ukuphothula iKanku Road Housing Project, ezohlalisa imndeni engu-360 ehlala kolindela baseThekwini. Uthe okuningi sekwenziwe, sekusele ukuthi kuphothulwe izigaba zokugcina zohlelo. UZikalala uthe uhulumeni uhlele ukwakhela abantu izindlu ezihloniphekile, ezizogwema ukuthi kufe abantu uma kwenzeka kuhlasela izimvula ezinamandla noma kuqubuka umlilo. UMnuz Thamsanqa Bhungane ohlala emjondolo yaNkanini KwaMashu, uthe zonke izethembiso zikahulumeni bayozikholwa uma sebebona zifezeka. Uthe abantu abahlala emjondolo bakhunjulwa uma sekuyisikhathi sokhetho. “Ubabona sebefika namagilosa nezingubo zokulala bezokhankasela ivoti, emva kwalokho ababe besayazi indlela eza emjondolo. Sidliwa amagundwane, kuqubuka imlilo, seswele namanzi namathoyilethi asezingeni,” kusho uBhungane. UNks Zinhle Cele ohlala emjondolo yaseStop 2, eMayville, uthe impilo inzima kwabesimame abahlala ezindaweni zasemjondolo ngoba ngaphezu kokweswela izidingo, impilo yabo iphinde ibe sengozini ngoba awukho ugesi okhanyisa uma sekuhlwile. Amaqembu aphikisayo nawo agxeka inkulumo kaZikalala, athi ngaphambi kokumemezela ukuthi ikuphi okuhleliwe bekumele eqale echaze ukuthi kungani okwakuhlelwe phambilini kungaphumelelanga. Athi ukufa kwabantu ezindaweni zasemjondolo kungenxa yokwehluleka kukahulumeni. IDemocratic Alliance (DA) ibuze ukuthi kungani izakhamuzi kumele zethembe okushiwo uZikalala manje. Ithe abantu abasakukholwa akushoyo ngoba kokuningi kwakuthembisayo akufezwa, esikhundleni sakho isimo siba sibi ukunakuqala. Kwisitatimende esithumele kwabezindaba, ithe abantu abahlala emjondolo yaseMathe, eLamontville, basaphila ngaphansi kwezimo ezibucayi emva kweminyaka engu-13 bathenjiswa ukwakhelwa izindlu. Isitatimende siqhube sathi abantu sebephelelwe isineke sokubekezela. “UNdunankulu kumele esitshele ukuthi ikuphi azokwenza kanye nokuzokwenziwa uhulumeni wesifundazwe ukuqinisekisa ukuthi bonke omasipala bahambisana noMthethosisekelo ukuze kuzohanjiswa izidingo emphakathini,” kusho isitatimende. UMnuz Velenkosini Hlabisa onguMengameli we-IFP, uthe uZikalala wehlulekile ukuchaza ngokungaphumeleli kwezinhlelo zonyaka wezimali owedlule. Uthe udaba lwezindlu luyinkinga isifundazwe sonke, baningi abantu abathenjiswa kodwa abangakazitholi.