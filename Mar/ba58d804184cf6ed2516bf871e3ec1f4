KUZOSIZA ukusebenza kokulandela imigomo yeCOVID-19 kwindumezulu yomcimbi wokwethulwa kwenkampani yokuqopha umculo ozokuba ngoMgqibelo zayo, Mashi 26, elokishini eMpumalanga ngaseHammardale entshonalanga yeTheku. Umcimbi wokwethulwa kweThuthuka Queen Studio okuzobe kuhambisana nokwethulwa kwe-albhamu yomculo wokholo uPastor Queen Thembani Zondi esihloko sithi,”Ngelinye Ilanga” kuzokwenzelwa kwanombolo D 129 emgwaqeni uNomanjiya, elokishini eMpumalanga. Amasango azovulwa ngo-8.30 ekuseni. Ngokusho kukaPastor Queen Zondi okunguyena umsunguli walesi sikhungo sokuqapha umculo nokucishe kube yistudiyo sokuqala ukwethulwa ngumuntu wesifazane elokishini elifana neMpumalanga eselikhiqize osaziwayo abaningi nasemkhakheni womculo kulindeleke ukuthi kuqale kube nenkonzo ezongena ngo-9 ekuseni iphume ngo-11 khona ekuseni. Lenkonzo kulindeleke ukuthi ilandelwe yihora lesidlo sasemini kusukela ngo-11 kuya ku-12 khona emini. Ngemuva kwalokho amaqembu azobe esina ededelana emcimbini wokwethulwa kwestudiyo kanye ne-albhamu yakhe ebophele izingoma ezingu-10. Phakathi kwezi zingoma ongakhetha kuzo ngaphandle kokuqanjwe ngayo isihloko se-albhamu, kukhona ethi, “Baleka Mzalwane”; Bona Bakhuphukile”; “Ezulwini Ngongena”; “Intaba Le”; “Makholwa Asambeni”; “Mfowethu”; “Sehla Senyuka” kanye nethi, “Uzungibhale”. Okwenza kubukeke sengathi kuzosebenza ukulandelwa kwemibandela yoKhuvuthe ukuthi kubaculi abazobe bephakela ukudla kwendlebe kuboshelwe ngempela, kanti futhi sikhulu isomiso semicimbi edidiyele abaculi abakhona njengalona ozoba ngoMgqibelo ozayo. “Pastor Queen unxuse ukuthi bonke abazobe behambele lomcimbi baqinisekise ukuthi izifonyo bazifakile futhi bafike kusanesikhathi ukuze umuntu angaphoxeki engasayitholi indawo. Phakathi kwabaculi abazobe belapha kuleli dili lomculo okuzobe kungenwa mahhala kubalwa uSiphe Zondi, uTelkom, uMusa Ncube, uKhulekani Majola, King Vee kay, Ndi Mthethwa, Thando Shangase, Sbuh Emman, Sokhulu Qhubeka, Imbongi, Ntokozo Ngcamu, Blessings of God, Govuza MG, Joe Ndlovu, Sihle Mncwabe, Izinkanyezi Zosuku, Sphazin, Mthobisi Ngobese, Mr Goge (E-TV), Bhekithemba Hlomuka, Sicabha, Man P, Tarmza, Icebo Hlambisa, Nhlaka Khathi, Sfundo M, Phindy K Khanye noKhurani.