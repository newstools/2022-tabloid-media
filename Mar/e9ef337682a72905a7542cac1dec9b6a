ZISAQHUBEKA izinhlelo zamaphoyisa akwaSAPS eMlazi zokuqwashisa, kuphinde kukhuthazwe abesimame ukuba bezivikele kwizigameko zodlame lwasekhaya nakwezinye izinhlobo zokuhlukumezeka ababhekana nazo. Kokwamuva, uphiko lwezokuXhumana kulesi siteshi lufundise ngezinhlobo ezehlukene zokuhlukumeza ohlelweni lukaDj Ntethe oludlala kwisiteshi somphakathi Intokozo 101.2 FM. UConstable Sithobile Nyoni uthe okusemqoka ukuthi abantu bekhumbule ukuthi udlame lwasekhaya lukhahlameza wonke umuntu, abesimame nabesilisa bayaba izisulu zalo. Lokhu kwenzeka ngezinhlobo ezehlukene ezifaka ukukhuluma amazwi ahlabayo, ukuncishwa amandla kwezezimali, ukukhethelwa inkolo nokunukubeza ngokucansi. UNyoni uthe kuqala ngalokhu, uma sekwedlule isikhathi kwenzeka kugcine kuholela ekushayeni, kwezinye izigameko kuphele ngokuphuma kwesidumbu. Uthe lokhu kwenzeka kubantu abashadile noma abahlalisene. Akukhethi ukuthi umuntu uthandana nobulili obehlukile noma obufanayo. Kwenziwa ezinganeni, kwabadala kanye nakogogo nomkhulu. UNyoni uthe udlame ludala umonakalo omkhulu emphakathini. “Ezikhathini eziningi amadoda awafuni ukuphumela obala, kodwa eqinisweni baningi abantu besifazane abahlukumezayo,” kusho uNyoni othe izigameko eziningi ezenziwa abesimame zihambisana nokucekelwa phansi kwempahla. Uthe lokhu kuyicala futhi kungaholela ekutheni okwenzayo ejeziswe ngokuyobhadla ejele okanye ahlawuliswe imali. Uthe ukuqhubeka kwezigameko zodlame kwakha isithombe esibi ezinganeni. Uthe abaningi bayehluleka ukwehlukanisa phakathi kokuhlukumeza nengxabano, okwenza bengabiki emaphoyiseni. Kuphinde kwenze ukuthi izingane zikhule zinodlame. Uthe wonke umuntu ozizwa engaphephile unelungelo lokuthola incwadi yokuvikela etholakala eNkantolo kaMantshi kodwa mayefisa ukuvula icala angaya esiteshini samaphoyisa esiseduzane. Akuphoqi ukuthi wenze okukodwa, unalo ilungelo lokukwenza kokubili. Uma lowo ovulelwe icala engahambelani nemgomo yale ncwadi uboshwa khona lapho, alinde ukuqulwa kwecala lakhe esesitokisini. Amaphoyisa akhuthaza amadoda ukuba engafeli ngaphakathi uma ebhekene nobunzima. Likhona ihhovisi elibhekana ngqo namacala odlame lwasekhaya, abasizakala kulo bayavikelwa. “Okubalulekile ekunqandeni lokhu ukuthi kufundiswe ukuhloniphana, ukuphathana kahle ebudlelwaneni. Uma uhlukunyezwa phumela obala, amaphoyisa aseMlazi azovikela wonke umuntu,” kusho uNyoni.