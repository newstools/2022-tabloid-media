IZIKHULUMI ezahlukene enkonzweni ebesiqophelweni eliphezulu yokugcotshwa kukaBishop TH Cele oshandelwe uLady Bishop BB Cele uMaShozi bebandla i-United Evangelical Church, eNgonyameni ngaphandle kwaseMlazi, eningizimu yeTheku zimchaze njengobaba obesekufike isikhathi sokuba asebenze kulomsebenzi aphathiswe wona. Lezi zikhulumi zisho zivumelana ngazwi linye ngesikhathi zichaza kabanzi ngohambo lukaBishop Cele evangelini kusukela ekukhuleni kwakhe kuze kuzoba kushyaya lolu suku lokugcotshelwa lesi sikhundla sokuhola ibandla obuseNgonyameni. Bezikhuluma ngemuva kokuba uSihlalo weBhodi yamabandla, iChristian Confederation International (CCI), uSolwazi Bishop JM Ncube, esewuqedile umsebenzi wokugcotshwa kwempunga engubaba uCele. “Siyabonga ukuthi namuhla lize lafezeka icebo likaJehova ngobaba uCele. Ubaba uCele simfanele lesi sikhundla. Ungolunye uhlobo lwabaholi bamabandla abazinikele emsebenzini kaNkulunkalu abangahambisi sikhundla phambili. Uma bekunenkonzo yebandla njengeyesifo, ubumthola esemlindelweni kanye nabazalwane kuze kube kushaya isikhathi sokuthi kuyangcwatshwa. Ubengakhethi ukuthi lomngcwabo akufanele abeyingxenye yawo kodwa ubeqinisekisa ukuthi ubakhona. Ungubaba ozithobile futhi omnene,”kusho uMkhokheli uNkk A Ndawonde obekhuluma egameni lebandla. “Ngithi bekumfanele ukuthi asithole lesi sikhundla, nigcobe umuntu ofanele. UNkulunkulu esimkhanzayo izinto uzenza ngesikhathi noma ngabe singacabanga ukuthi lochi bekufanele ngabe kade kwenzeka, kodwa leli bekuyicebo likaNkulunkulu lokuthi namhlanje sizogcoba ubaba uCele. Noma ezwa kuthiwa uyagula ubona esekhuleka emnyango, siyafisa ukuthi uNkulunkulu asigcinele yena. Sijabule kakhulu kuleli bandla ngobaba uCele. Akazange abenephunga elimbi, kodwa ubelandelwa yiphunga elimnandi, iphunga lokwenza umsebenzi kaNkulunkulu”, usho kanje. Ekhuluma egameni lamabandla, uNkk N Mbambo uthe, “Siyabonga kakhulu ngoba izwi likaNkulukulu linamandla noma ngabe usuhambe iminyaka engakanani, lona kaliguquki. Umsebenzi uNkulunkulu akuthembisa wona awushintshi ngoba bekungase kwenzeke sibale iminyaka kababa nomama esihambe ngayo, sithi bekungasabalulekile ukuthi banikezwe lesi sikhundla, kodwa ngenxa yecebo likaNkulunkulu kufezekile. Nangendlela agcotshwe ngayo namhlanje, izandla ebezenza lomsebenzi sengathi azikaze zubagcobe abantu. Ngakho siyambonga uNkulunkulu ngoba asingabazi ngobaba. Mina ubaba ngikhule naye. Ivangeli lidalelwe kuye, kukhona abantu abaphelelwa yisikhathi endleleni. Uthole ukuthi sekukhuluma nje igama lokuthi ungumfundisi phambi kwabantu kepha uyabona ukuthi intshumayelo yakhe awusayizwa. OkukaNkulunkulu akufani nokwabanye abantu, ukucabanga kukaJehova akufani nokwabanye abantu. Bekungase kwenzeke kuthiwe ubaba besekufanele athathe umhlalaphansi manje ngoba abantu bathatha umhlaphansi evangelini ngoba ivangeli sebalenza amafemu. Sekufanele kuthathe abanye ukuze bathole nabo amangquphana athize atholakalayo, kodwa uJehova esimkhonzayo uthe ngobaba (uBishop Cele) yima kuqala phansi.Mama MaShozi siyakubongela ngobaba uNkulunkulu akwabela yena kusukela esiswini somzali wakho.” Okhulume egameni lomndeni kube uNksz Phumzile Cele ongudade wabo kaBishop Cele uthe, lude lolu hambo aluhambile kuze kufike la, wathi akubanga lula endleleni. “Kodwa ekusukeni phansi bekulula, ngeke ngikukhulume okuningi ngoba indlela eya empumelelweni ijulile, akuphunywa ngopotsho. Umfowethu ukhululele phansi kwenkonzo kusathiwa iKwaVulisango, waye lokhu ebambelelile esemncane. Ubusebenzele ububhishobhi bakhe ezalwa. Into esiyibongayo thina bomndeni sibonga ukuthi ekugcineni ububhishobhi azalwe nabo esiswini sikaMama usekutholile ukuthi aphumele obala noma kulukhuni kunzima siyaphambili ngoJesu. Ubengakhethi inkonzo, kusukela esemncane.Umfowethu usekhulile siyacela ukuthi nimphathe kahle,”kusho uNksz Cele. Kulenkonzo uhlelo lwayo obeluphethwe ngokuholwa umoya kaNkulunkulu, uPastor Sifundo Nene uPastor P Chili ngaphambi kokuba enze umkhululeko wokubonga lenkonzo naye uqale wabanamazwi awedlulislle ngohambo lukaBishop uCele kuze kuzofinyelela kulesi sigaba sokugcotshwa kwakhe. Phakathi kwabaholi abebezimazise lenkonzo kubalwa uShansela Dkt. Rev. A Mafumo, uMengameli weBhodi yamabandla, uDkt. Bishop Zondi, uSenior Pastor Dkt. LA  Dlamini kanye noBhishobhi Mdlalose osesigungwini sebhodi yamabandla.