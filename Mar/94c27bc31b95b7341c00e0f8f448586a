KUPHUME izidumbu ezingu 8 ezehlakalweni ezahlukene ezenzeke ngoMsombuluko ekuseni nasemini yantambama. Phakathi kwezi zehlakalo kubalwa esezithandani ezimbili kaye nesokuqothwa ngenhlamvu kwamadoda angu-6 ngezikhathi ezahlukene ezindaweni ezingaphansi kweTheku. Esigamekweni sokuqala esishiye umphakathi ushaqekile kube ngesokushona kwabantu ababili okukholakala ukuthi bayizithandani kulandela isigameko sokudubula esenzeke eHambanathi eduzane nasoThongathi, enyakatho yeTheku,  ngoMsombuluko ngezithuba zasekuseni. Ngokusho kokhulumela iReaction Unit South Africa (Rusa) uMnuz Prem Balram, laba abasolwa ngokuba yizithandani bashone ngemuva kwesigameko sokudubula besendlini abebeqashe kuyo kuMabalengwe Road. Kwesinye isehlakalo amaphoyisa aphume umkhankaso wokuthungatha ababulali abadubule babulala amadoda ayisithupha esigcemeni sakwa-N, eMlazi, eningizimu yeTheku, ngoMsombuluko ngezikhathi zantambama. Okhulumela amaphoyisa, uBrigadier Jay Naicker, uthe ukuthungatha kwabo kwaqalwe abaseshi beProvincial Task Team. UBrig. Naicker uthe, kusolakala ukuthi ngabo-1 emini iqulu lamadoda aneminyaka ephakathi kuka-22 no-25 ubudala belihleli emizini eyimijondolo esigcemeni sakwa-N, eMlazi, ngesikhathi lihlaselwa ngamadoda alinganiselwa kwayisikhombisa abehlome ngezibhamu. “Amadoda ayisithupha ashonile ngesikhathi sokuhlasela kwathi abesilisa ababili abatholakale belimele eduze kwendawo yesigameko badluliselwe ezibhedlela zendawo ukuze bathole usizo lwezempilo,” esho. Uthe abaseshi beProvincial Task Team baphenya amacala ayisithupha okubulala namabili okuzama ukubulala. “Sicela noma ngabe ngubani ongaba nolwazi olungasiza ophenyweni ukuthi athinte iCrime Stop ku-08600 10111 noma asebenzise i-app ye-MYSAPS,” kusho uNaicker. UKhomishana wamaphoyisa esifundazweni, uLieutenant-General Nhlanhla Mkhwanazi,  usigxekile lesi sigameko. UMkhwanazi uzibophezele ukuthi amaphoyisa ngeke ashiye phansi ukuze aqinisekise ukuthi bayagwetshwa ababulali abanonya.