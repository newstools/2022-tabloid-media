UBUNHLAKANHLAKA ewadini nokungabonakali kwenqubekela phambili ngenxa yomdonsiswano wokungabi nomqondo owodwa, uzimisele ngokuthi kuqambe kushaya iminyaka emihlanu kube sekufana nephupho sekugeleza intuthuko nenqubekela phambili. Lokhu kuhlaluke engxoxweni ebiphakathi kwaleli phephandaba noKhansela Zakhele Mnomiya wakuWard 78 ehlanganisa izigceme u-K, J kanye nesigceme sakwa-L elokishini eMlazi ngaphansi kukaMasipala waseThekwini. Lengxoxo ibimayelana negxathu eselihanjwe uKhansela uMnomiya ngemuva kwezinsuku ezingaphezulu kwezingu-50 ehleli kulesi sihlalo ngokwethikithi le-African National Congress (ANC). “ Okokuqala ngibonga kakhulu umphakathi ngokungethemba nje kukodwa phezu kwezihibe engidlule kuzo ukuze ngifeze iphupho le ward 78 ngentuthuko engezokhetha bala lamuntu,” kusho uKhansela Mnomiya. Ebuzwa ngesikhathi engena kulesi sikhundla ukuthi ufice kunjani, uthe, “Angeke ngiqambe amanga iwadi ibinhlakanhlaka ingabumbene kodwa manje ngisebenza angikhathali nabantu bonke ngisho abebeseka ozimele okhethweni siqala kabusha ukuvusa ukubhidlika kwe ward ebeseyinhlakanhlaka kuleminyaka edlule”. “Ngiqalile ukusebenza nentsha, kumanje ngivule ihhovisi labasha futhi ngiseyinhlelweni zokuthi lelihhovisi libe nezinsiza zentsha. Sekuke kwaba nezinhlelo zokubheka ikhono entsheni okumanje selithathe elinye igxathu ngifuna kuphele ihlandla lami intsha u-70 percent (wayo) ewadini ususebenza noma amakhono abanawo esaziwa futhi ebaphilisa,”kuqhuba uKhansela Mnomiya. Siphezu kokuthi sisheshise uhlelo lokufakwa kwezindlela zabahamba ngezinyawo, ukwakhiwa kwezindlu zemixhaso njengoba sinohlelo lokuvuselelwa kwalezi ezakhiwa ngendlela engagculisi. Inkampani seyiqalile ukulungiselela ukwakhiwa kwezindlu ezintsha endaweni eyaziwa ngeThongolethu khona Kwa K eMlazi. Kumanje kwakhiwa amabhriji amabili azoxhumanisa umphakathi wakwaK nowakwa CC , sakha o pavement eduze kwemigwaqo kanye nama speed humps (izinciphisa jubane) azokwakhiwa kwa-J kanye ne-Ablution toilets (izindlu zangasese ezihambisana nezindlu zokugeza). Okunye futhi sizovuselela wona ama Ablution toilets acekelwe phansi kodwa futhi siyanxusa umphakathi uyibhekele impahla kamasipala ngoba isiza wona umphakathi. Zikhona nezinye izinhlelo esiphezu kwazo,”kugeqa amagula uKhansela Mnomiya. Mayelana nemizamo yokulwa nobugebengu okuyinto ehlasele ezindaweni eziningi uthe, ebugebengwini sebekwazile ukubumba i-CPF endaweni. “Umyalezo nje engiwucelayo ukubambisana njengoba kuqashwa ngenxa yama projects akhona endaweni nokuthi ningiphe ithuba lokukhuculula nokuphatha abantu ngendlela eyodwa engakhethi qembu lapolitiki. Cha sivule izandla ihhovisi lihlezi ligcwele abantu abasuke bezofuna izincwadi okuyinto eqalayo ewadini ukwenzeka. Okunye engingakusho umphakathi awuqonde ukuthi ikhansela linye eminyakeni emihlanu eliyimi alikho umphakathi ungadukiswa,”uphethe kanje.