AMAPHOYISA akwaSAPS aqhube umkhankaso wokuqwashisa ngesihlava sodlame lobulili ngokukhuthaza izisulu ukuba zibike eziteshini zamaphoyisa, agxila kakhulu kudlame olubhekiswe ezinganeni nakubantu besifazane. Lo mkhankaso uqhutshwe ngomjaho wamabanga ehlukene, uqale eBlue Lagoon waze wayophela e-Ushaka Marine World. Abasubathi bekungabasebenzi bakwaSAPS. Umkhankaso uphinde wasetshenziselwa ukukhuthaza amaphoyisa ukuba ezinakekele ngokugcina imzimba ikwisimo esikahle ngokuzivocavoca nokudla ukudla okunempilo ukuze ezokwazi ukulwa nobugebengu. UMkhuzi wamaPhoyisa KwaZulu-Natal uLieutenant-General Nhlanhla Mkhwanazi, uthe banqume ukwenza lokhu ngenhloso yokusabalalisa umyalezo wokulwisana nesihlava sodlame lobulili. Uthe kuwumsebenzi wawo wonke umuntu emphakathini ukuvikela izingane nabesimame, uma bebona kukhona ohlukumezekayo kumele bebike emaphoyiseni. Kungaba ukuhlukumeza ngokushaya noma ukunukubeza. “Sikhuthaza abantu ukuba bebike uma behlukunyezwa. Alikho iphoyisa elinelungelo lokunqaba ukukusiza, uma kwenzeka lokho kumele ulibike kumphathi walo,” kusho uMkhwanazi. Uthe ngenxa yokwenyuka kwezigameko zokuhlukumeza nezokudlwengula kulesifundazwe, bakubone kungcono ukuba beqale lo mkhankaso esikhundleni sokulinda i-16 Days of Activism Agaisnt the Abuse of Women and Children. Khonamanjalo amaphoyisa akwaSAPS eMlazi, asethole umxhasi omusha weqembu lawo lebhola i-Umlazi Discount Hardware. Amaphoyisa asebenzisa leli qembu ukugcina imzimba yawo inempilo ukuze ezolwisana nobugebengu. Lesi sitolo sinikelele lesi siteshi njengendlela yokubuyisela emphakathini. Umnikelo wamukelwe uWarrant Officer M Mngadi, obonge istolo ngokubambisana namaphoyisa ekulweni nobugebengu eMlazi. Leli qembu lihlose nokwakha ubudlelwane phakathi kwamaphoyisa kanye nomphakathi, lizolwisana nobugebengu osebuhlalise umphakathi lubhojozi njengezidakamizwa, ukwebiwa nokudunwa kwezimoto. UMngadi uphethe ngokukhuthaza intsha ukuba ibambisane namaphoyisa ekulweni nobugebengu kuleli lokishi, wanxuswa bonke abanezibhamu ezingekho emthethweni ukuba bezihambise emaphoyiseni.