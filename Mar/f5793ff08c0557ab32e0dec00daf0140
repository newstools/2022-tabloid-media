UNDUNANKULU waKwaZulu-Natal, UMnuz Sihle Zikalala, uchaze uDkt. Enock Vusumuzi Nzama njengensika nomgogodla obekulindeleke ukuthi kuncelwe lukhulu kuyena yize ebesethathe umhlala phansi, wathi amagalelo akhe awasoze ashabalala. UMnuz Zikalala lokhu kuvele enkulumeni yakhe yokuvalelisa kuDkt. Nzama ayethule enkonzweni yomngcwabo ebisePhoenix enyakatho yeTheku ngempelasonto. Ekhuluma kulenkonzo ebihlanganise imikhakha ehlukene kusukela kwezemfundo, uMnuz Zikalala uthe, “Siyamhlonipha futhi simthulela isigqoko ngokuqoka ubizo oluhle kunawo wonke kanye nomama wayo yonke imikhakha, ukufundisa. Wayefuna ukuba nentsha yethu emakilasini ukuze asize ekulolongeni isimilo sayo, alolonge amaphupho ayo, abanike ithemba, futhi abe nekhono lokunqoba umhlaba wabo”. “Cishe iminyaka engamashumi amane, umsebenzi kaDkt Nzama omkhulu kunowempilo ungabonakala njengokusho ukuvela kwezinhlelo zezemfundo kusukela kubandlululo kuya ohlelweni lwezemfundo lwangemva kobandlululo. UDkt Nzama uzibonile zonke izinkathi zezinguquko ezinkulu ohlelweni lwezemfundo futhi nguye owayehamba phambili ekululolongeni. Singalandelela kusukela eminyakeni engamashumi ayisishagalombili eyayinezinxushunxushu eqala ukufundisa ngo-1983 Ohlange ngesikhathi somzabalazo wenkululeko waze waba nguThishanhloko waseSivananda Technical and Comprehensive High School KwaMashu ngobusuku bangaphambi kwenkululeko ngo-1993,”kusho uMnuz Zikalala. Uqhube wathi, “Nomaphi lapho ayesebenza khona wayeshiya uphawu olungasuki. Ekwazi ukubaluleka kwamakhono ekuthuthukisweni kwenhlalakahle yezomnotho, ngo-1995, wasungula Isikhungo Samakhono Nokuqeqesha egxile emakhonweni abalulekile ezobuchwepheshe, asebenzayo, kanye namakhono emisebenzi yezandla”. “Yize esehambile emhlabeni wabaphilayo useyophila phakade kodwa emphakathini waKwaMashu, eNanda, naseNtuzuma igama lakhe alisoze laphela ngenxa yomthelela weSikhungo Samakhono ekuqeqesheni nasekuxhaseni ama-SMMEs, amaCooperatives, namabhizinisi aphethwe abesifazane kanye nentsha,”kuqhuba uMnuz Zikalala. Uqhubeke wathi, kube wukusebenza kanzima, ukuzimisela, nothando lwakhe ngemfundo nokuthuthukiswa kwentsha uDkt Nzama obelu lokhu lumenza akhuphuke ezikhundleni ezehlukene zokuphatha emkhakheni wezemfundo KwaZulu-Natal. “Uthando lwakhe lokuqongelela ulwazi nokukhiqiza lwaziwa kakhulu. Kuye, imfundo yayingekhona nje ngesitifiketi kodwa futhi nokuqonda kanye nokuthola amakhono afanele ukuze azithuthukise. Ngenkathi ezikhandla ngokugcwele emsebenzini wakhe, waqhubeka nokushisekela imfundo waze wathola iziqu zobudokotela kwezemfundo lapho incwadi yakhe yayigxile ezingqinambeni ezithinta izinga lokufundisa nokufunda. UDkt Nzama ubengumuntu ozidelayo ngokuphelele. Wayehlale enesikhathi salabo abaswele kanye nalabo ababefuna isiqondiso neseluleko sakhe. Wayengumeluleki, umeluleki, futhi ngaphezu kwakho konke, ugqozi nensika yokweseka abanye. Bantu bakithi namuhla sivalelisa isisebenzi sikahulumeni esiyisibonelo esihle kakhulu. Uma sikhuluma ngombuso okwaziyo ukuthuthuka oholwa ngochwepheshe, abaqotho, abaphumelelayo, abahlonishwayo, sicabanga ngabaphathi abangomakadebona bezinga likaDkt Nzama,”usho kanje. “KuDkt Nzama, sibe nalolu hlobo lwesisebenzi sikahulumeni esasiwumuntu ophilayo we-Batho Pele, umholi owayelingana nomsebenzi wokuguqula izwe lethu kanye nokubuyisela isithunzi sabampofu nabancishwe amathuba. Ukuze kuthuthukiswe izinga lemfundo nekharikhulamu, usebenze eduze neSilo sethu esingasekho, iSilo samaBandla uGoodwill kaBhekuzulu kanye nabo bonke abaholi bethu bomdabu. Wayekhululeke kakhulu ngezifundiswa kanye nabaholi bethu bezenkolo abavela kuyo yonke imiphakathi yezenkolo. Bakwethu, phambi kwethu kulele indoda ekhulumela phansi engakaze iphakamise izwi uma iphakamisa iphuzu,”uqhubeke kanje uNdunankulu wakulesi sifundazwe.