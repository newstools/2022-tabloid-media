KUBE yiviki elimuncu kumalungu enhlangano Abahlali baseMjondolo (AbM) ngesikhathi kubulawa ngesihlungu iphini likaSihlalo wale nhlangano emijondolo yaseKhanana, eCato Crest, uMnuz Ayanda Ngila (29). UMnuz Ngila odutshulwe wabulawa ngesihluku ngoMashi 8, kuthe kungakapheli zinsuku ezingaki kusabhongwa emswaneni ngokushona kwakhe, kwabulawa uMnuz uSiyabonga Manqele ngoLwesihlanu ebusuku. Yize ukubulawa kukaMnuz Manqele nakho kusaphenywa, kodwa okukaMnuz Ngila ngokwesitatimende se-AbM kusolwa inhlese yepolitiki ehambisana nokuthulisa abaholi balenhlangano njengoba isibalo sasebebulewe silokhu sikhuphuke njalo. UMnuz Ngila kuthiwa udutshulwe wabulawa ngabantu abane abezifihle ubuso ngoLwesibili olwedlule ngezithuba zabo 3.30 ntambama. Ngesikhathi sokushicilela loludaba amaphoyisa abengakabophi muntu, kodwa esaphenya. OwayeyiJaji eNkantolo yoMthetho-sisekelo kuleli, uJuji Zak Yacoob ekhuluma enkonzweni yesikhumbuzo sikaNgila ebibanjelwe ehholo lomphakathi waseKhenana, uchaze umufi njengomunye wezishoshovu zomzabalazo, wathi akangabazi ukuthi usehlangene namaqhawe omzabalazo abale kuwu uMnuz Chris Hani, owafa ngokudutshulzwa uMmeli uMnuz Griffiths Mxenge nowakwakhe uNkk Victoria Mxenge bobabili ababulawa ngesihluku sokudutshulwa. Nezinye izikhulumi kulenkonzo kuhlanganisa noMengameli wenhlangano yaBahlali baseMjondolo, uMnuz Sibusiso Zikode, bancome ukuzinikela kukaMnuz Ngila emzabalazweni wenhlangano wokulwela impilo engcono enentuthuko kubahlali basemijondolo. Ngemuva kwenkonzo yesikhumbuzo sikaMnuz Ayanda Manqele abaholi be-AbM banikele endaweni okubulawe kuyo uMnuz Manqele lapho befike bathola umbiko ngokwenzekile futhi basigxeka kakhulu lesi sehlakalo. Amalungu omphakathi waseMayville, eThekwini, avale imizila engena ephuma endaweni ngemuva kokudutshulwa kwelungu lomphakathi labulawa ngoLwesihlanu ebusuku eNkanini, eCato Crest. Esitatimendeni sangoMgqibelo, Abahlali baveze ukuthi amaphoyisa abezifihle ubuso afike kule ndawo ehamba ngezimoto ezingenazo izinombolo. “Lawa maphoyisa abezifihle ubuso abophe amalungu omphakathi amathathu abulala owesilisa (38),” kusho umbiko. “Amaphoyisa abenomuntu abehamba naye, obezifihle ubuso. Umuntu wabayisa ezindlini ezithile. Izakhamizi zibike ukuthi bezicabanga ukuthi lawa maphoyisa akuwona awendawo, zabezwa ethi anohlu lwabantu abangu-10 okumele ababophe,” kusho isitatimende. Ngokusho kwaBahlali, la maphoyisa athe afuna izibhamu ezingekho emthethweni ashaya abasolwa abathathu ngaphambi kokubabopha. Ilungu lomphakathi elicele ukuba igama lalo lingadalulwa lithe amaphoyisa abophe owesifazane kwathi isoka lakhe selibuyile ekhaya lizobheka ukuthi intombi yalo iboshelweni, amaphoyisa avele avulela ngenhlamvu. “La maphoyisa adonse owesifazane (oboshiwe) phambi kwezingane zakhe amshaya. Ngesikhathi isoka selibuya ekhaya lizama ukubuza emaphoyiseni ukuthi kwenzekeni ladutshulwa labulawa,” kusho leli lungu lomphakathi. Okhulumela amaphoyisa uColonel Thembeka Mbele uthe kusolakala ukuthi ngoLwesihlanu intombi kamufi iboshwe yiphoyisa elingaziwa. UMbele uthe ube eseqondana namaphoyisa abezifihle ubuso ebuza ukuthi kungani intombi yakhe iboshiwe. Ngokusho kwamaphoyisa eSAPS ithimba lezifihla-buso belifuna ukubopha isoka kodwa lazama ukubaleka. “Amaphoyisa abe esedubula ebhekise kuye (isoka) lamlimaza ngemuva. Omunye ungene walimala ngemuva bese ephumela ngaphambili,” kusho uMbele. Amaphoyisa athe endaweni yesigameko kutholwe i-cartridge eyodwa ye-R5 kanye ne-stun grenade. UMbele uthe abane baboshwe yithimba lamaphoyisa abezemboze ubuso. Kushaye isikhathi sokushicilela lolu daba lusaphenywa.