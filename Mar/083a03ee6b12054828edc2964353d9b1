LIVELE eNkantolo yeMantshi ePinetown izolo ngoLwesithathu, isoka elisolwa ngokubulala ngesihluku intombi yalo etholakale inenxaba lokudutshulwa eNazaretha, ngaphandle kwasePinetown, entshonalanga yeTheku. Usolwa oneminyaka engu-45 ubudala kuthiwa lizinikele emaphoyiseni ngeSonto ngemuva kokuthole lithole ukuthi liyafunwa ngecala lokubulawa kukaNksz Asanda Kolweni (40) ongowokudabuka eQwidlana eMount Frere, eMpumalanga Kapa.Ngokusho kokhulumela amaphoyisa uColonel, Thembeka Mbele, abaseshi basePinetown babophe indoda eneminyaka engu-45 ngeSonto, 20 Mashi,  2022 kulandela ukushona kowesifazane oneminyaka engu-40 ubudala eNazaretha ngasePinetown. Uthe kusolwa ukuthi ngomhlaka Mashi 20, ngabo-7:15 ebusuku, isidumbu sikamufi sitholwe ngumngani wakhe emzini wakhe emgwaqeni uBhulose Road, eNazaretha. “Phambilini umngani wathola ucingo oluvela kumqashi kamufi ngesikhathi engayanga  emsebenzini ekuseni ngalo isonto. Umufi utholwe eshonile enenxeba lenhlamvu esiphongweni. Kwavulwa icala lokubulala esiteshini samaphoyisa ePinetown ukuze kuqhutshekwe nophenyo,”kusho uCol Mbele. Uphenyo lwamaphoyisa luveze ukuthi umufi wagcina ukubonakala enesoka lapho abehlala khona ngo-01:30. Umsolwa uthole imininingwane yokuthi amaphoyisa abemthungatha wabe esenquma ukuzinikezela. Uboshiwe wathweswa icala lokubulala. Kwesinye isehlakalo esenzeke ngoMgqibelo umsolwa oneminyaka engu-67 ubudala uboshwe ngamaphoyisa ngecala lokubulala. Kusolakala ukuthi umsolwa nomunye umshayeli bebeshayela emgwaqeni onguthelawayeka u-M13, eKloof, ngaphandle kwasePinetown ngesikhathi behlangabezana nezinkinga zokushayela. Kuthiwa omunye umshayeli umise imoto yakhe waqondana nomsolwa ngokungqongqoza efasiteleni lemoto yakhe. Umsolwa kuthiwa ukhiphe isibhamu sakhe wadubula ebhekise kumufi (49). Umufi kuthiwa ubehamba nendodana yakhe eneminyaka engu-18 ngesikhathi kwenzeka lesi sigameko. Umsolwa uzinikele emaphoyiseni aseHillcrest waboshwa wayiswa esiteshini samaphoyisa ePinetown wayovalelwa. Kuphinde kwathathwa i-special revolver i-38 kumsolwa. Umsolwa ubekwe icala lokubulala, uvele eNkantolo yeMantshi yasePinetown ngoLwesibili. Khonamanjalo uthele izithelo umkhankaso wamaphoyisa othathe izinsuku ezimbili, Mashin 17-18, obuwenziwa ngokuhlanganyela yizinhlaka ezahlukene zamaphoyisa emgwaqeni uThuthuka, eCoffee Farm, KwaNdengezi, ngaphandle kwasePinetown. Ngokombiko wamaphoyisa, ithimba lamaphoyisa belilandela ulwazi mayelana nesibhamu esasetshenziswa kubulawa uMnuz Sizwe Armstrong “Maqhoboza” Nzuza (28). Kutholwe isibhamu nezinhlamvu ezine endlini kodwa umsolwa wabaleka endaweni ngesikhathi kufika kwamaphoyisa. Kusolwa ukuthi ngomhla Mashi 6 kulonyaka ngabo-10. 30, uNzuza nomunye wesilisa badutshulwa ngumsolwa beseCoffee Farm KwaNdengezi. Bathola amanxeba amaningi okudutshulwa base bephuthunyiswa emtholampilo wendawo lapho uNzuza ashonela khona. Icala lokubulala liphenywa amaphoyisa aKwaNdengezi. Ngosuku olulandelayo, ithimba laqhubekela efulethini elikuSilvertree Road eWentworth. Amaphoyisa abelandela imininingwane mayelana nokudayiswa kwezidakamizwa kuleli fulethi. Ngesikhathi bengena efulethini, amaphoyisa athole amaphilisi e-heroine angu-387, amaphakethe amancane ensangu angu-30 namaphakethe amabili ento eyimpuphu okusolwa ukuthi yizidakamizwa. Abasolwa ababili abaneminyaka engu-40 no-46 baboshelwe ukutholakala nokudayisa izidakamizwa. Bavele eNkantolo yeMantshi yaseWentworth.