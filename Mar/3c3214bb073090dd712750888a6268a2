SIQHUME nkalo zonke isiliqlo ngokudlula emhlabeni kobe yiMhloko yoMyango wezeMfundo kulesi sifundazwe, uDtkt. Enock Vusumuzi Nzama kodwa obesethathe umhlalaphansi. UDkt. Nzama obambane elikhulu iqhaza ekokheleni ubhaqa kwezemfundo ezikoleni ehlukene KwaMashu ngaphambi kokuba adlulele nasesigabeni sokuba yiNhloko yoMnyango ushone ngeSonto ngemuva kokugula isikhathi eside. UNgqongqoshe wezeMfundo, uMnuz Kwazi Mshengu, uthe bashaqeke kakhulu futhi baphatheke kabi ngokushona kukaNzama. “UNzama ubengumuntu oseqophelweni eliphezulu futhi esebenza ngendlela exakile emnyangweni,”kusho uMnuz Mshengu. UNzama uqale ukusebenza eMnyangweni wezeMfundo ngo-1983 enguthisha esikoleni samabanga aphezulu, Ohlange High School, enyakatho yeTheku, wagcina esenguthishanhloko ezikoleni eziningi esifundazweni. Usebenzele uMnyango wezeMfundo ezindaweni eziningi, okuhlanganisa nokuba ngungoti wezeMfundo ngo-2001 kanye nomqondisi wezokuhlinzekwa kwezemfundo ngo-2002. Ngo-2014, uNzama wangena esikhundleni sokuba yiphini likamqondisi-jikelele obhekele ukuphathwa kwekharikhulamu nokulethwa kwezidingo. Uqokwe njengenhloko yoMnyango ngo-Okthoba 2016, okuyisikhundla asanda kusula kuso. USihlalo wekomiti lezemfundo eKZN, uMnuz Sifiso Sonjica, uthe: “UNzama ubewusizo olukhulu kulo mkhakha futhi usebenzele uMnyango ngokukhulu ukuzinikela. Siphatheke kabi ngokulahlekelwa (ngowesilisa) obesezingeni”. USonjica uthe uNzama ukhombise amakhono akhethekile okuphatha nokuhlela adingekayo ukuze umsebenzi wekomiti lezemfundo ube lula. Kweminye imithombo yezindaba nakhona sizwakele isikhalo ezinhlanganweni kanye nasezinyunyaneni zothisha ngokwedlula emhlabeni. UMnuz Thirona Moodley weNational Professional Teachers’ Organisation of South Africa (Naptosa) uthe bashaqekile ngokushona kukaNzama. UMoodley uthe, “Ngiphelelwe amazwi futhi angazi ukuthi ngithini. Sithanda ukudlulisa amazwi enduduzo emndenini wakhe kanye nozakwabo bakudala. Besisebenzisana kahle kakhulu noNzama futhi ubehlale ebazisa ababambe iqhaza kwezabasebenzi. Besimkhulekela ukuthi abe ngcono kodwa iNkosi inezinye izinhlelo ngaye.” Amazwi akhe enanelwe nanguSihlalo weKZN Parents Association, uMnuz Vee Gani, othe bebenethemba lokuthi uNzama uzolulama. UGani uchaze uNzama njengomuntu obenenhlonipho eqinisekisa ukuthi imibono yabo njengososeshini iyalalelwa futhi isebenza kahle kakhulu nazo zonke izinhlaka ezithintekayo kwezemfundo. UGani uthe kule minyaka edlule baphinde basebenza kahle noNzama ezinhlelweni eziningi ezisize ukukhuphula izinga lokufundisa nokufunda ezikoleni. “Inhliziyo yami ibuhlungu futhi ngiphelelwe amazwi. Wayengumuntu omuhle kakhulu owayenentshisekelo ngezinga lokufundisa nokufunda. Ngikhumbula lapho kwakunohlelo lokukhulelwa kwentsha ezikoleni esasisebenza kulo kanti uNzama wayebambe iqhaza kulo msebenzi. Ukushona kwakhe kukhinyabeze kakhulu umkhakha wezemfundo esifundazweni. Nokho noma engasekho emhlabeni amagalelo akhe abezowubumba umkhakha wezemfundo eKZN,” kusho uGani. ISouth African Democratic Teachers Union (Sadtu) KZN ithe uNzama ubambe elikhulu iqhaza ekuthuthukiseni isimo sezemfundo esifundazweni.UNobhala weSadtu esifundazweni, uNksz Nomarashiya Caluza, uthe ukufa kwakhe (uDkt. Nzama) kuhlukumeze kakhulu uphiko lwezemfundo. “Kubuhlungu ukuthi akakwazanga ukukujabulela ukuthatha umhlalaphansi kanye nempesheni,” kusho uCaluza. UNdunankulu wakulesi sifundazwe, uMnuz Sihle Zikalala, naye egemeni likaHulumeni wesifundazwe udlulise ukudabuka kwakhe ngezindaba zokudlula emhlabeni kukaDkt. Nzama. “Kuyadabukisa futhi sinokushaqeka okukhulu ukuthi sithole izindaba zokudlula emhlabeni kukaDkt Nzama, ngemuva nje kokuthatha umhlalaphansi njengeNhloko yoMnyango wezeMfundo esifundazweni sethu,” kusho uNdunankulu uZikalala. UDkt Enock Vusumuzi Nzama uchithe impilo yakhe yonke enguthisha emikhakheni eyahlukene okubalwa njengothishanhloko eSivananda Technical High School KwaMashu. Njengothisha kanye nomqondisi wesifunda uDkt Nzama uzimisele ngokukhiqiza abafundi abenze kahle asebengene ezindaweni zabo emphakathini,” kusho uDkt. uNdunankulu uZikalala. “Silahlekelwe yingqalabutho kanye nesibani kwezemfundo nowazigqamisa njengo-DDG wabuye waba yi-HOD, wabe esesihola phambili futhi njengesifundazwe senze ngcono imiphumela ka-matric esifundazweni sethu,” kusho uNdunankulu uZikalala. “UDkt Nzama ubengumnumzane futhi engumuntu oqondisa ubugwegwe obezinikele ekwenzeni ngcono izimpilo zeningi futhi obelungiselela izinkulungwane zentsha ukuthi ingene empilweni yabantu abadala nokuba izakhamizi eziqavile,” kuphawula uNdunankulu uZikalala. “Imikhuleko yethu kanye nokuzwelana kwethu nomndeni kaDkt Nzama sithandazela ukuthula nenduduzo emndenini njengoba ubhekene nalesi sikhathi esinzima,” kusho uNdunankulu uZikalala. Ngesikhathi sokuloba loludaba ibangakatholakali iminingwane mayelana nosuku lokufihlwa nezinye izinhlelo.