UMNYANGO wezeMfundo kulesi sifundazwe usukhuthaze bonke abazali ukuba bafakele izingane zabo izicelo zokufunda ngonyaka ozayo, ukufaka izicelo kuvulwe ngoLwesibili kuleli sonto, kuyoze kuvalwe ngomhlaka 30 Septhemba. UNgqongqoshe womnyango uMnuz Kwazi Mshengu, uthi kusmqoka ukuthi abazalibezifake kusanesikhathi izicelo ukuze bengeke begcine sebenza amaphutha uma sebenza ngokutatazela masekusondele usuku lokugcina. Uthe ukungafaki ngesikhathi izicelo kuphazamisa ukufunda ngoba uma sekuvulwa izikole kuphoqa ukuthi kuqhutshekwe nohlelo lokubhalisa abafundi esikhundleni sokuqala isilabhasi yonyaka omusha. “Umnyango uzithola usugxila ekubhalisweni nasekutholeleni abafundi ababengafakanga izicelo izikhala. Yingakho kusemqoka ukuthi abazali bebambisane nathi ngokwenza okufanele, befake izicelo,” kusho uMshengu. Abafundi abakhuthazwa ukuba befake izicelo kusanesikhathi ababhalisela uGrade 1 noGrade 8. UMShengu uthe bonke abafaka izicelo kumele bekhethe izikole ezintathu ukuqinisekisa ukuthi akwenzeki umfundi angasitholi isikhala. “Lokhu kuzokwenyusa amathuba okuthi umfundi ethole isikole. Uma engasitholi isikhala kwesokuqala, uzoba nethuba lokusithola kulezi ezinye ezimbili,” kuqhuba uNgqongqoshe. Uthe emva kwezinyanga ezintathu abazali befake isicelo, kumele belandelele ukuthi sihambe kanjani ukwenzela ukuthi kushaye isikhathi sokuvula kwezikole sebazi ukuthi izingane zizofunda kusiphi isikole. Uthe umnyango udinga usizo lwabazali ukuqinisekisa ukuthi abafundi abalahlekelwa usuku lokuqala uma kuvulwa izikole, kugwenywe nokugcwala ngokweqile ezikoleni. “Njengomnyango wesifundazwe, sinxusa abazali ukuba belilalele ikhwelo esilishayayo. Lokhu kuzoqinisekisa ukuthi abafundi bathola ithuba elifanele lokuthola imfundo esezingeni,” kusho uMshengu.