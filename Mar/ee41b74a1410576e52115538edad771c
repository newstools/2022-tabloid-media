BABAMBE umoya abashayeli bamaloli abavela kwamanye amazwe ngemuva kokuthi inhlangano yabashayeli bamaloli i-All Truck Drivers Forum and Allied South Africa (ATDF SA), isabise ngokuthi bazoshubisa isimo uma uhulumeni kanye nabezinkampani bengathathi isinqumo ngodaba lokuqashwa kwabashayeli bokufika. Le nhlangano isho lokhu nje, abashayeli bokufika bese bevele bezizwa bengaphaphile kwazise kuhlaselwe kwalinyazwa abalinganiselwa ku-29 ngesonto eledlule, zonke lezi zigameko okusolwa ukuthi zihlobene nesimemezele se-ATDF SA. Le nhlangano ithi sezizitshwe isikhathi eside izikhalo zayo, kwenziwa izethembiso ezingafezwa. UMnuz Sifiso Nyathi onguNobhala we-ATDF SA, uthe bafuna ukuthi kugcinwe umthetho wezwe ovimbela ukuqashwa kwabokufika ukuba bezokwenza umsebenzi izakhamuzi zakuleli ezikwaziyo ukuwenza. Uthe baningi abantu abanamalayisensi okushayela amaloli kodwa abasebenzi ngenxa yokuthi kuqashwe abokufika. “Abokufika kumele beqashwe kuphela uma ulwazi abanalo luyivela kancane, futhi ludingeka kakhulu. Kuwo wonke amazwe enza okufanayo kodwa eNingizimu Africa kwehlukile ngoba sinoMnyango wezaseKhaya ongasebenzi ngendlela, futhi kunenkohlakalo. Kufaka nabaqashi kanye nabaqapha isimo, bayalala esikhundleni sokwenza umsebenzi,” kusho uNyathi. Abashayeli bamaloli babhikishe ezindaweni ezehlukene KwaZulu-Natal, Mpumalanga naseGauteng, befuna izimpendulo ngezikhalo zabo. Kokunye abakulwelayo ukwenyuka kwemiholo ngo-15%, kukhishwe namakhamera kumaloli. UNyathi uthe ukufakwa kwamakhamera kubaphuca ilungelo lemfihlo nesithunzi ngoba balala kuwo amaloli.