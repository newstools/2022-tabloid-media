UMKHANKASO wokulwa nobugebengu obuqhutshwa ezindaweni ezehlukene kulesi sifundazwe uholele ekutheni kuboshwe abasolwa abangaphezu kuka-8 600 kusukela ngomhlaka 1 Febhuwari kuyakuFebhuwari 28. Lokhu kuvezwe uLieutenant Colonel Nqobile Gwala okhulumela amaphoyisa akwaSAPS kulesifundazwe, othe amaphoyisa azoqhubeka nezinhlelo zokulwisana nobugebengu kwizifunda ezinezinga eliphezulu lobugebengu. “Amaphoyisa asebenzisa izinhlelo ezehlukene ukubhekana nezinhlobonhlobo zobugebengu njengezivimbamgwaqo, kubhekwe izizinda zezidakamizwa, izindawo ezithengisa utshwala ngokungemthetho,” kusho uGwala. Kuphinde kubhekwe nezindawo zamabhizinisi ezingasebenzisana nezigebengu njengezitolo ezithengisa amasekeni, izindawo ezithenga izinsimbi, kanye nezindawo ezibolekisa imali ngokubamba impahla. Kubasolwa abangu-8 628, abangu -2 681 baboshelwe ukwenza amacala enziwa phakathi kwabantu ababili kuya phezulu (contact crime). Kubo abangu-139 baboshelwe ukubulala, abangu-261 ababambe inkunzi. Abangu-209 badlwengulile, bangu-1 780 ababoshelwe ukushaya, bangu-108 abenze uxhaxha lamacala okukuduna imoto, ukubamba inkunzi emakhaya, kanye nokubamba inkunzi ezindaweni zamabhizinisi. Abangu-235 baboshelwe ukugqekeza, ukweba izimoto kanye nokweba imfuyo. Bangu-1 839 ababoshelwe amacala ahlobene nezidakamizwa, bangu-716 ababoshelwe amacala ahlobene notshwala, bangu-443 abashayele bephuzile. Kutholwe izibhamu ezingu-273 ezingekho emthethweni nezinhlamvu ezingu-3 269. Zonke izibhamu ezitholiwe zizohlolwa ukuthi azikaze zisetshenziswe kwizigameko zobugebengu. UGwala uthe amaphoyisa aphinde akwazi ukuthola izikhali eziyingozi ezingekho emthethweni, izidakamizwa, utshwala obuthengiswa ngokungemthetho kanye nempahla engekho emthethweni. Uthe ukuhambisana komphakathi nezinhlaka zokuphepha kusemqoka, futhi yikho okuholele ekutheni okuningi kobekuhlelwe amaphoyisa kube impumelelo ngoba umphakathi onolwazi lonke ngobugebengu. “Kulo mkhankaso amaphoyisa kanye nezinkampani zonogada ziphazamise izinhlelo eziningi zamaqembu ehlukene obugebengu. Sigqugquzela nomphakathi ukuba uqhubeke usinike ulwazi ngobugebengu,” kusho uGwala. Abanolwazi ngezigameko zobugebengu noma abahlela ukwenza ubugebengu bangashayela amaphoyisa ku-08600 10111 noma basebenzise uhlelo lokubika ngobugebengu iMYSAPS App.