EZIZININGI izikhalo mayelana ngokungavulwa kwesibhedlela iDkt Pixley kaSeme Memorial eKwaMashu enyakatho yeTheku, kukhalwa ngoMnyango wezeMpilo wesifundazwe kanye noNdunankulu uMnuz Sihle Zikalala, ngokungacaci ukuthi sizovulwa nini. Kwakulindeleke ukuthi lesi sibhedlela sizovulwa ngonyaka owedlule kodwa kuze kube imanje asikakavulwa, nakuba sebebaningi abantu abenziwa inhlolokhono okwakulindeleke ukuthi yibo abazosebenza eDkt Pixley kaSeme Memorial uma isisebenza. IPublic Servants Association (PSA) ithi izikhulu emnyangweni kumele ziphuthumise uhlelo Iqhu lokuqasha ukuze sizovulwa. UMnuz Mlungisi Ndlovu wePSA, uthe abaqondi ukuthi kungani uZikalala engangeneleli ukuqinisekisa ukuthi yonke into ihamba ngendlela kulesi sibhedlela. “Uhulumeni kumele eqinisekise ukuthi zonke izikhala ziyavalwa ngokushesha ukuze isibhedlela sizosebenza ngoba sikhuli isidingo salesi sibhedlela emphakathini. Siyanxusa kuZikalala ukuba angenelele ngokukhulu ukushesha,” kusho uNdlovu. UMnuz Mandla Shabangu weDenosa, uthe uNgqongqoshe womnyango uNkk Nomagugu Simelane-Zulu kanye noDkt Sandile Tshabalala oyiNhloko yoMnyango, behlulekile ukwenza umsebenzi wabo ngoba abaqinisekisanga ukuthi bonke abantu abalungiselela ukuvulwa kwesibhedlela bayasebenza. “Uma abantu bethi bashodelwa abasebenzi, ngeke bekwazi ukwamukela zonke izicelo kusho ukuthi bayehluleka ukwenza umsebenzi,” kusho uSHabangu othe akukho abasakutholile mayelana nezikhala ezingu-1400 zabantu abazosebenza kulesi sibhedlela. USimelane-Zulu uthembise ukuthi umnyango usukwisigaba sokugcina sokucubungulisisa izicelo ezingaphezu kuka-200 000 ezatholwa umnyango. Uthembise ukuthi uhlelo lokuqasha luzobe seluphothuliwe ngaphambi kokuphela kukaMashi.Lesi sibhedlela saqala ukwakhiwa ngo-2015, saqedwa ngonyaka owedlule. Sidle imali engaphezu kuka-R2 billion. Sizosiza izakhamuzi zaseNanda, KwaMashu naseNtuzuma, siphinde siphungule umthwalo nakwezinye izibhedlela. Kuso kunemibhede engu-500. Khonamanjalo uSimelane-Zulu usekhuthaze izakhamuzi ukuba ziphume ngobuningi bazo ukuyogomela uKhuvethe. Uthe abantu kumele bengakukholwa okushiwo abantu abangenalwazi ngokusebenza kwesayensi. Uthe umgomo uphephile, futhi uqinisekiswe ongoti bezempilo nososayensi abehlukene umhlaba wonke. Uthe uhulumeni ukhathazekile ngokuthi izibalo zabantu abagomayo ziphansi ngenxa yokuthi abawethembi umgomo. Phambilini uSimelane-Zulu wahamba nengane yakhe iyogoma njengendlela yokutshengisa ukuthi uyawethemba umgomo, futhi awunabo ubungozi njengoba abaningi besho ngoba bephikisana nokugoma. “Kumele sikusho ukuthi kubantu abalinganiselwa ku-2.9 million asebegomile, ingxenye enkulu yabo abanama-medical aid, okusikhathaza kakhulu njengohulumeni. Labo abahlala emalokishini nasemakhaya abakazimiseli ngokugoma, yingakho sesinqume ukusungula uhlelo lokukhuthaza ukugoma oluzobhekana ngqo nabo,” kusho uSimelane-Zulu.