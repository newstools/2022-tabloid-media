IZITSHUDENI zaseDurban University of Technology (DUT) zikhala ngokucwaswa abaphathi besikhungo ngenxa yokuthi aziyigomele iCovid-19, zithi kuze kube imanje azikaze zinikwe izindawo zokuhlala ngenxa yokuthi isikhungo sathatha isinqumo sokwenza umgomo ube impoqo kuzo zonke izitshudeni nabasebenzi. Izitshudeni zibhale izikhalo zazo ezinkundleni zokuxhumana, zafaka nezithombe ezitshengisa ukuthi inqwaba yezitshudeni ilale ngaphandle kwesanga lophiko lwaseSteve Biko. Zithi nakuba sezizame konke kodwa azizitholi izimpendulo ngokuthi zizotholelwa nini indawo yokuhlala. UNtentelelo Sibisi uthe izitshudeni zithwele kanzima ngoba ukufunda kuyaqhubeka kodwa aziphumili ngendlela efanele, futhi ziphila ngaphansi kwengcindezi, nokwesaba ngenxa yokuthi azinazo izindawo zokuhlala. Ufanise okwenziwa inyuvesi nesikhathi sohulumeni wobandlululo. UCebolenkosi Ngidi uthe okubakhalisa kakhulu ukuthi nakuba kukhona izitshudeni ezingakabhalisi kodwa ukufunda kuyaqhubeka. Uthe lokhu kuzogqilaza izitshudeni ngoba zizosala ngemuva kwizifundo zazo ngoba eziningi zingenazo izinsiza zokufunda nge-internet. Izitshudeni zikhala ngokuthi ukusebenzisa i-internet kuzinika inkinga ngoba kukhona ezihlala ezindaweni ezine-network engadonsi kahle, idata emba eqolo. Zithi isinqumo senyuvesi siphambene nokwamenyezelwa uMengameli uMnuz Cyril Ramaphosa, ngokuthi akekho umuntu ozophoqwa ukugoma. Inyuvesi ikuphikile lokhu, yathi iyazwelana nazo zonke izitshudeni ezisabhekene nobunzima ngenxa yokungazitholi izindawo zokuhlala. Kwisitatimende esithumele kwabezindaba, ithe izitshudeni zinayo imgudu ezingayilandela uma zingakazimiseli ngokuthatha umgomo. Imigomo yenyuvesi ithi wonke umuntu ofuna ukuya kunoma isiphi isikhungo sale nyuvesi kumele egome ngokuphelele, zikhona nezindawo zokugoma ngaphakathi kwabangakagomi. Abangagomile kumele befike nobufakazi bokuthi abanalo uKhuvethe, umuntu uyazikhokhela izindleko zokuhlola. Abehlulekayo ukwenza kokubili lokhu bavumelekile ukuthi beqhubeke nokusebenzisa ubuchwepheshe ukuthola usizo noma ukuqhubeka nezifundo zabo. Uma sekukhona okuphoqayo ukuthi umuntu eye kwisikhungo, kodwa ehluleka ukwenza kokuthathu lokhu isikhungo sizothatha izinyathelo. “Izitshudeni ezilethe yonke imininingwane, nezikhulume noMnyango wokuHlaliswa kweziTshudeni sezitholelwe izindawo zesikhashana zokuhlala. Kuthunyelwe umyalezo kuzo zonke izitshudeni. Izitshudeni zizozithola izindawo zokuhlala,” kusho inyuvesi kwisitatimende. Nakuba inyuvesi isho lokhu kodwa izitshudeni zithi zisabhekene nobunzima, futhi azikho izimpendulo ezizitholile. Zithi ngendlela inyuvesi eyenza ngayo, kubukeka engathi ziyakhethiswa phakathi kokuthatha umgomo woKhuvethe nokuthola imfundo. Zikhala ngokuthi inyuvesi icindezela amalungelo wazo. Inhlangano yezitshudeni iSouth African Union of Students, ithi ikhathazekile ngokuthi izitshudeni zisabhekana nenkinga eyodwa yokungazitholi izindawo zokuhlala. U-Asive Dlanjwa okhulumela le nhlangano, uthe kudingeka ushintsho ngokushesha. “Eminyakeni emibili eyedlule uMengameli wathembisa ukuthi kuzokwakhiwa izindawo zokuhlala zezitshudeni kuze kube imanje asiwuboni umehluko. Sidinga ukuthi kutshalwe imali ekwakheni izindawo zokuhlala izitshudeni,” kusho uDlanjwa.