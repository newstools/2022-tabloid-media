INHLANGANO esiza imilutha yezidakamizwa iLaqhakaza iPhara Recovery Organisation, isinxuse izakhamuzi ukuba zingahambeli kude nayo ngoba ukuqhelelana nomphakathi kuyenza ukuthi igcine isizinikela ngokuphelele kwizidakamizwa, okungenza ukuthi igcine isiphelele ebugebengwini. Le nhlangano iphinde ikhuthaze imiphakathi ukuba iyamukele imilutha uma isishintshe ukwenza, bangahlulelwa nalabo abagcine beboshwa ngenxa yezidakamizwa. Le nhlangano isho lokhu nje, isaqhubeka nezinhlelo eziningi zokulekelela imilutha, kanye nezokuqwashisa ngobungozi bezidakamizwa kubantu abasha. Ihambela ezindaweni zemiphakathi, isezikoleni, kanye nakwizikhungo zokuyeka ukusebenzisa izidakamizwa. Umsunguli wale nhlangano uMnuz Mbongiseni Msomi, uthe impi yokulwa nokusetshenziswa kwezidakamizwa kumele ingenelwe iwona wonke umuntu ngoba ukususwa kwazo emphakathini kwakha uzinzo emphakathini. “Imilutha yezidakamizwa igcine isizinikela ebugebengwini ngoba ihlose ukuthola izidakamizwa. Uma singabambisana, silwe naleli dimoni singayisiza imlutha ibe izakhamuzi eziqotho, ezizofika noshintsho emphakathini esikhundleni sokucekela phansi lokho osekwakhiwe,” kusho uMsomi. Uthe abantu kumele bezinike isikhathi sokuqonda impilo yemlutha, bangayehluleli ngoba abaningi bazinikela kwizidakamizwa ngenxa yezinkinga ezibakhungethe. Uveze ukuthi naye wake wazisebenzisa izidakamizwa, okumenza akuqonde kangconywana okwenzeka ezimpilweni zemlutha. “Isizathu sokuthi begcine behlala emgwaqeni ukuthi basuke sebenamahloni ngebantu asebeyibo, hhayi ngoba kumnandi ukuhlala emgwaqeni. Babona kungcono ukuba behambe amakhaya ngoba basuke bengafuni ukuzwisa imndeni yabo ubuhlungu nsuku zonke. Yingakho kumele besizwe ukuze bezobuyela emakhaya,” kuqhuba uMsomi. Uthe uzimisele ngokusebenzisana nezinye izinhlangano ezihlose okufanayo, futhi uyakwamukelwa nokumenywa ukuba ezokweluleka abantu abasha ngezidakamizwa. Uthe wafunda olukhulu emaphutheni awenza, yingakho engafuni ukubona abantu abasha bengena ogibeni olufanayo naye. Abanesifiso sokuxhumana noMsomi bangamushayela ku-079 995 2030.