BEZIDLANA imilala emqhudelwaneni webhola lomnqakiswano, obuphakathi kwamaqembu abesimame amakhulu akulesifundazwe i-4th Annual Girls basketball Festival, ebisenkundleni yezemdlalo i-Old Mutual Sports Centre yaseNyuvesi yaKwaZulu-Natal. Kumaqembu abengenele lo mqhudelwane, kuphume phambili iPeacePlayers Suns ehlanganiswe abadlali baseMlazi, Lamontville, Molweni, LIV Village kanye nabasenkabeni yedolobha. Ihlabane ngendondo yegolide, abadlali bathola amamedali egolidi. Endaweni yesibili kube iSports Focus School yasePietermaritzburg Girls’ High, iqembu nabadlali bahlabene ngesilia. Endaweni yesithathu kube iPeacePlayers Sparks ehlanganiswe abadlali baseLamontville, Umlazi, Molweni, LIV Village kanye nabasenkabeni yedolobha. IPeacePlayers Sparks ihlabene ngendondo namamedali wethusi. Kubadlali abadle umhlanganiso kube uSisanda Mbatha wePeacePlayers Sparks othole iSpirit Award, uSethabile Shezi wasePietermaritzburg Girls’ High yena wathola iPeacePlayers Way Award. Lo mqhudelwane ubuhlelwe ngokubambisana phakathi koMnyango wezeMdlalo nokuNgcebeleka wesifundazwe kanye nePeacePlayers South Africa. Waqalwa ngo-2019 ngenhloso yokuvundulula ikhono lalo mdalalo ezinganeni zamantombazane. Uphinde usetshenziselwe ukuvundulula amakhono wabaqeqeshi, uhambisana nezinye izinhlelo lapho kufundiswa khona abayingxenye yawo ngobuholi, bathole nezifundo ngokunye abazokudinga ezimpilweni zabo.