KULONYAKA isiteshi sezenkolo esihamba phambili, iHighway Radio 101.5 FM siyaqinisekisa ukuthi abalaleli baso abagcini nje ngokubabusisa ngokudla komphefumulo nangezindaba ezakhayo kodwa babuye baqinisekise ukuthi kufanele babavakashele. Yize lesi siteshi somsakazo esisikhiqize inqwaba yabasakazi asebesebenza eziteshini zemisakazo emikhulu abanye bazivulela ezabo, besivele sikwenza njalo lokhu uma kusondela uKhisimusi lapho besinikela khona ngamaphasela okudla kwabaxakekile, kodwa kulokhu sithathe elinye igxathu lokuthi uma kukhona umlaleli waso okuwusuku lwakhe lokuzalwa kubekhona esikwenzayo. Okugqame kakhulu ukuthi lokhu bakwenza kuzo zonke izinhlanga njengoba kulesi siteshi kunezinhlelo ezisakazwa ngolimi lwesiZulu noLwesiNgisi. Njalo ngoLwezihlanu kuba nomlaleli abamvakashelayo kwesinye isikhathi baze bamubizele esitudiyo kodwa yena engenalo ulwazi lokuthi kumayelana nani. Kunethimba lekhethelo elihambela izindawo ezahlukene ukuyobungaza usuku lokuzalwa nalowo osuke esenhlanhleni. Ngokusho kwethimba elibhekele umkhakha wezokumaketha esiteshini kwesinye isikhathi kubangabalaleli abasuke befisa ukuthi lelithimba libavakashele uma kunomuntu othile emndenini osuke ebungaza usuku lwakhe lokuzalwa. Uma ungomunye onesifiso sokwenzela i-Suprise visit yethimba leHighway Radio kulowo okuwusuku lwakhe lokuzalwa okubalulekile ukuthi uxhumaneÂ  noThandalicious ku-084 6564 179 ngezikhathi zomsebenzi.