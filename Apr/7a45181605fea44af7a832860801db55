OWESIFAZANE (34) uvel eNkantolo yeMantshi eVerulam enyakatho yeTheku ngecala lezinsolo zokubulala isihlobo sakhe esilinganiselwa eminyakeni engu-69 ubudala, eZwelisha. Okhulumela amaphoyisa esifundazweni, uLieutenant-Colonel Nqobile Gwala, uthe umufi uhlonzwe njengoWelephi Ndlovu oneminyaka engu-69 ubudala ohlala eVerulam enyakatho yeTheku. UGwala uthe ngo-Ephreli 20 ngo-9.30 ebusuku, amaphoyisa aseVerulam athola umbiko ngomuntu obulewe wangcwatshwa ethuneni elingashoni endaweni yaseZwelisha. “Ngesikhathi amaphoyisa efika endaweni yesigameko kudingeke ukuthi ahlenge umsolwa osolwa ngokubulala esixukwini samalungu omphakathi ebesidiniwe”, kusho uLiuet. Col. Gwala. Uqhube wathi umsolwa uyiswe esiteshini samaphoyisa eVerulam ukuze ayophenywa ngemibuzo, nalapho kwatholakala ukuthi bekuhleliwe ukubulala. “Owesifazane (umsolwa) kusolakala ukuthi wakhe itulo nowesilisa, wabulala isalukazi ngokusishaya ngesando,” kusho uGwala. Uthe abasolwa basebenzise usimende ukuqhubeka nokufihla ithuna elingashoni. “Bonke ababambiqhaza babizelwe endaweni yesigameko, kanti amaphoyisa ophiko lweSearch and Rescue Unit aphendule ngokushesha,” esho. Ngokusho kwamaphoyisa kutholwe isidumbu sesalukazi sigqitshwe ethuneni elingashoni eduze komuzi waso. “Kusolakala ukuthi washiswa ngaphambi kokuba angcwatshwe,” kusho uGwala.