UMNYANGO wezokuBusa ngokuBambisana neziNdaba zoMdabu kulesi sifundazwe ukuqinisekisile ukuthi isibalo sabashone ngenxa yezikhukhula kulesi sifundazwe ngeledlule besesifinyelele kubantu abangu-259 nokungenzeka ukuthi sisengakhuphuka. UNgqongqoshe uMnuz Sipho Hlomuka, uthe siyakhula isibalo sabantu abashonile, wathi kusaqhubeka umkhankaso wokuthungatha abantu njengoba uMengameli Cyril Ramaphosa ehola ithimba elivakashele izindawo ezithintekile kuMasipala weTheku. “Ukulahleka kwempilo yabantu ngenxa yesimo sezulu esibi ngesinye sezikhathi ezimnyama emlandweni wesifundazwe sethu. Amakhulu abantu asale dengwane njengoba imigwaqo eminingi, ingqalasizinda yomphakathi nemizi ilimele kanzima. “Isibalo sabashonile sesinyuke kakhulu futhi simi ku-259 esifundazweni sonke,” kusho uHlomuka ngezibalo zangeledlule. “Sihlanganyela nemindeni ekukhaleleni izimpilo zabantu ezilahlekeli ngenxa yizimvula ezinamandla,” usho kanje. UMengameli Cyril Ramaphosa, uNgqongqoshe eHhovisi likaMengameli uMondli Gungubele, uNgqongqoshe wezokuBusa ngokuBambisana neziNdaba zoMdabu uNkosazana Dlamini-Zuma kanye noNgqongqoshe wamaPhoyisa uMnuz Bheki Cele bahlanganyele noNdunankulu waseKZN uMnuz Sihle Zikalala, amalungu esigungu sesifundazwe nesikazwelonke, ilungu lesiShayamthetho sesifundazwe uZandile Gumede, iMeya yeTheku, uMnuz Mxolisi Kaunda namakhansela weTheku ngoLwesithathu olwedlule bahambele izindawo ezikhahlamezekile. UHlomuka uthe ukuvakasha kunikeza imiphakathi ekhahlamezekile ithemba njengoba ibhekene nosizi lokulahlekelwa yizihlobo nemizi yazo ezigamekweni ezenzeke ngenxa yezimvula ezinamandla ezihlasele izindawo ezinkulu zeTheku. Uqhube wathi seziqalile izinhlelo zokukhuculula futhi uhulumeni wesifundazwe usaqhubeka nokusebenzisana nohulumeni kazwelonke ukuqinisekisa ukuthi bonke abakhahlanyezwe yiziphepho bayahlinzekwa. “Sifisa ukuncoma amathimba abhekelele izinhlekelele ngomsebenzi wawo wokufukula imiphakathi ekhahlamezekile. Usizo luhlinzekwa kubahlali abahlala emahholo omphakathi kuso sonke isifundazwe ngokubambisana nozakwethu bezenhlalakahle neminyango kahulumeni. “Isimo sezulu esingesihle kulindeleke ukuthi siqhubeke ngempelasonto yePhasika, umhlabathi uvele ugcwele, noma iziphi izimvula ezikhona zingadala izikhukhula nodaka. Abahlali bayanxuswa ukuthi bafune enye indawo yokuhlala noma basebenzise amahholo omphakathi,” usho kanje.