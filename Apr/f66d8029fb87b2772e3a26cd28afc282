KUSOLWA izinhlaka ezehlukene ngokungaphephi kwezakhamuzi ngenxa yobugebengu eMlazi, iseNanda naKwaMashu, amaqembu aphikisayo akhala ngokuthi lezi zindawo sezibalwa kanye nezihamba phambili izwe lonke ngezigameko zobugebengu. Ngendlela okwenzeka ngayo, ubugebengu obenzeka eThekwini benza ingxenye enkulu yobugebengu obenzeka iKwaZulu-Natal yonke. ITheku lihamba phambili ngamacala okubulala nahlobene nokunukubeza ngokocansi. Okhulumela iDemocratic Alliance (DA) ekuphepheni komphakathi uNks Sharon Hoosen, uthe nakuba zehlukene izizathu ezenza ukuthi ubugebengu budle lubi ngale ndlela kodwa esikhulu ukuthi amaphoyisa awabonakali emphakathini. “Amaphoyisa awavimbi ubugebengu kodwa aphuma uma sekwenzeke isigameko. Nakuba sifisa ukuba efike ngesikhathi okwenzeka ngaso ubugebengu, abhekana nengqinamba yokushoda kwezinsiza,” kusho uHoosen. Kwizigameko zokubulawa kwabantu kukhalwa kakhulu ngokusocongwa kwabaholi bendabuko kanye nokusocongwa kwabantu kwizigameko okusolwa ukuthi zihlobone nokuthengiswa kwezidakamizwa, ikakhulukazi eMlazi naseNanda. UMnuz Blessed Gwala okhulumela Inkatha Freedom Party (IFP) kwezokuphepha komphakathi, uthe ukubulawa kwabaholi bendabuko kanye nezakhamuzi kuwubufakazi bokuthi uhulumeni uyehluleka ukulwisana nobugebengu nezibhamu ezingekho emthethweni. “Sinxusa kuhulumeni ukuba kusungulwe izinhlelo ezintsha ezinqanda abantu ekwenzeni ubugebengu. Sesikhathele ukuthi uhulumeni uhambisa amazwi enduduzo uma kubulewe inkosi ngoba uma isingcwatshiwe kuyakhohlwa ngokuphepha kwamakhosi,” kusho uGwala. Ephendula ngezikhalo zamaqembu aphikisayo, uKhansela Mxolisi Kaunda oyiMeya yeTheku, uthembise ukuthi kuzokwengezwa isibalo samaphoyisa kamasipala ukuze ezoqapha ubugebengu ezindaweni ezihamba phambili ngezinga lobugebengu. UKaunda ebekhuluma kwisithangami nabezindaba, echaza ngezinhlelo zikamasipala zokuhambisa izidingongqangi. Uthe kusemqoka ukuqeda ubugebengu ngoba idolobha eliphephile libaheha kalula abatshalizimali, kukhuthaze nezakhamuzi ukuba zihlale khona. Amaphoyisa azophinde aqaphe ukuhamba kwezimoto, ukusebenza kwamabhizinisi kanye nokugcinwa kwemthetho kamasipala. Uthe umasipala uhlele ukuthi kuheheke izakhamuzi ezilinganiselwa ku-400 000 ezizohlala enkabeni yedolobha uma sekuphephile. “Umsebenzi usuqalile ukwenziwa. Sihlanza idolobha. Siphendula izikhalo ikakhulukazi ezindaweni ezinezinga eliphezulu lobugebengu ngenhloso yokunciphisa izigameko. Ukutshalwa kwamaphoyisa kuzosiza kakhulu ekulweni nobugebengu,” kusho uKaunda. Uveze ukuthi umasipala usuhlele nokuthi kwengezwe isibalo samaphoyisa ngo-200, okuzokwenzeka minyaka yonke. Uthe nakuba iCovid-19 iphazamise okungi kodwa ezinye izinhlelo zikamasipala seziqalile ukusebenza.