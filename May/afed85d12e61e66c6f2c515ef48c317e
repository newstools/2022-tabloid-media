KUME nse ukufunda eNqabakazulu High, KwaMashu, ngenkathi abafundi befuna izimpendulo ngokuphepha kwabo emagcekeni esikole, bathi bayoze babuyele emakilasini uma sebenesiqiniseko sokuthi bazogcinwa bephephile. Lokhu kulandela ukuthi kungene izigebengu ebezihlome ngezibhamu, zabamba abafundi inkunzi zabaphuca omakhalekhukhwini ngesonto eledlule. Abafundi bathi bafuna kuqashwe onogada abazobavikela esikoleni ngoba abakhona bayehluleka. Umfundi okhulume nentatheli ye-eThekwini Times, uthe sebeyesaba ngisho nokuba semagcekeni esikole ngoba besabela ukuthi izigebengu zingagcina zibabulele. Uthe okubakhathaza kakhulu ukuthi nothisha abasazimisele ngokufundisa. “Othisha basitshele ukuthi ngeke befundise uma bezizwa bengaphephile. Sizizwa singaphephile ngoba akekho osinikeza izimpendulo ngokwenzeka esikoleni. Izigebengu ziyachanasa, akekho ozivimbayo,” kusho lo mfundi. Omunye uthe abafundi bamantombazane sebesaba ngisho nokuya emathoyilethi ngoba besabela ukudlwengulwa. Uthe baphatheke kabi ngoba abazali babo bazi ukuthi baphephile esikoleni ekubeni kwenzeka ngale ndlela. Kuze kwashaya isikhathi sokushicilela umbuzo obuthunyelwe ngeWhatsapp kokhulumela uMnyango wezeMfundo wesifundazwe, uMnuz Kwazi Mthethwa, ingaphendulwanga.