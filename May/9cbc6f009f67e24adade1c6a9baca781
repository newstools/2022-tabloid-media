UMENGEMELI wenhlangano yamabandla ezenkolo aqhakhambisa uNkulunkulu, iGod’s Church Must Rise (GCMR), uSolwazi Archbishop TB Ngcobo, uphonsele amabandla ezenkolo nabaholi bawo ngaphandle kokukhetha uhlangothi oluthile wathi lesi yisikhathi sokuba kubuzwe kuNkulunkulu ukuthi kungani manje ededela izikhukhula ezibhubhise abantu. USol. Ngcobo lokhu ukuveze emyalezweni wakhe obusantshumayelo ngesikhathi kunomkhuleko obuhambisana nokwamukela izipho eziqhamuka ezifundazweni ezahlukene ngenhloso yokufaka isandla ezakhamizini zakulesi sifundazwe esikhahlanyezwe yizikhukhula. Enkulumeni yakhe ebisantshumayelo abeyethula phambi kwabaholi bamabandla ezenkolo ahlukene, eBlue Lagoon Conference Centre, eThekwini, abeyesekele ngezwi alicaphune kuGenesisi 9:11 elithi:”Ngizakumisa isivumelwano sami nawe; akusayikubhujiswa nyama ngamanzi kazamcolo; akasayikuza uzamcolo ukuba achithe umhlaba”, uthe kufanele sibuze ukuthi kungani uNkulunkulu asho okunye aphinde aziphikise. “Ngithanda ukusho ukuthi kade kubungazwa uSuku loMama, okufanele sibanakekele ngaso sonke isikhathi, kodwa kithina baholi bezenkolo asiyiboni injabulo ngoba sisebumyameni, siyakhala ngenxa yabantu ababhubhile abanye abakatholakali. Sila eBlue Lagoon Conference Centre, sizokhulekela izikhukhula.  Thina siyakholwa kakhulu ezwini likaNkulunkulu esikhundleni sokukholelwa koSosayensi nokukholelwa kwabezimo zokuguquguquka komhlaba, ngoba yizinto zasemhlabeni, abazihlaziyayo bangabesemhlabeni. Abahlangene nabahlaziyi bezinto zasezulwini njengoba uNkulunkulu kuGenesisi 9:11 wenza isivumelwano phakathi kwakhe nabantu bakhe sokuthi akasobuye ababulale ngamanzi. Simkhumbuza ukuthi nezwe lakhe wathi akasophinde alibulale ngamanzi,”kusho uSol. Ngcobo. “Njengoba silapha size ukuzothi kubantu bakithi eNingizimu Afrika ake sibuyele kuNkulunkulu wethu, udiniwe yizimo esibhekene nazo nesizibukayo. Sibuka zonke lezi zinhlekelele ezenzekayo, iCovid, izidakamizwa, yikho konke ongakucabanga okukhona ezweni likaNkulunkulu nemithetho emibi uNkulunkulu angayifuni ezweni okuthiwa ayenziwe. UNkulunkulu ungumuntu mawumfunda ebhayibhelini, ungumuntu kwizimo uma wenze kabi uyajezisana. Kodwa sizothi Nkulunkulu noma ungasijezisa Nkulunkulu ungasibulali ngamanzi ngoba uvumelene nathi kwi-Covenant (esivumelwaneni) ukuthi ngeke usibualale ngamazi. Namhlanje sila ukuthi sizothandaza, simkhumbuze uNkulunkulu, abathi ngo-2024 kuzoba nezikhukhula, sithi thina ngo-2024 ngeke kube nezikhukhula uzobe uNkulunkulu eseqala ukwenza umsebezi wakhe, sesimkhumbuzile ukuthi Nkulunkulu ngeke ukhulume uziphikise,”usho kanje. USol. Ngcobo ubuye wabonga umphakathi ikakhulukazi owasesifundazweni saseGauteng, abamabandla, izinhlangano ezizimele, inhlangano yamaZayoni, iPhakama Zayoni, i-African Freedom Revolution (AFR) ngomnikelo wezingubo, ukudla nokunye, wathi kusenohlelo abalwenzayo lokuba izimpahla eziqhamuka eGoli zikwazi ukufinyelela eThekwini. Ubuye wathi ezinye izimpahla zisehhovisi lakhe. Uqhube wathi, iGod’s Church Must Rise ithi sekuyisikhathi sokuthi ibandla likaNkulunkulu lisukume, lenze lingakhulumi. “Uma usakhuluma awukabi yibandla likaNkulunkulu. Silapha ukuzokwenza isivumelwano ngoba ibhayibheli lithe ukukholwa okungenamsebenzi kufile.  Sibonga nabantu baseGoli ngeqhaza abalibambile. Lona umkhankaso oqhubekayo esizoba nawo njengeGCMR ongazophela manje, ngoba sibonile ukuthi abantu balimele kakhulu,”kuphetha uSol. Ngcobo.