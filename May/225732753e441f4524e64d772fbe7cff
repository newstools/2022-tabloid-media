IMAMELODI Sundowns ebisidlalela ukugcina icala neRoyal AM ngoMsombuluko ebusuku eChatsworth Stadium, ngemuva kokumiswa komdlalo ngenxa yemvula iphinde yasivikela isicoco. Leli qembu lasePitoli kulindeleke ukuthi lisonge isizini ngokuthi ngokuqukula indebe yeNedbank Cup emdlalweni wefayineli ozokuba phakathi kwalo neMarumo Gallants ngoMgqibelo, Meyi 28, eRoyal Bafokeng Stadium, ngo-6 ntambama. ISundowns esonge imidlalo yeligi ngokushaya iRoyal AM ngo-3-2, idlulele kowamanqamu eNedbank Cup ngemuva kokushaya iThwihli Thwahla ngo-2-1 khona eChatsworth Stadium, emasontweni ambalwa edlule. Ngakolunye uhlangothi zehle zilandelana izinyembezi kubadlali beBaroka FC ngemuva kokuba iMaritzburg United iqibnisekise ukuthi iyisishovela ehlathini ukuze ikwazi ukuphunyuka ekudlaleni emidlalweni yama-Play-Off. ITeam of Choice ishaye iBoroka ngo-1-0 emdlalweni obuseHarry Gwala Stadium, ngoMgqibelo. Lokhu kurende ukuqagela ngeqembu elizoyodlala kuGladAfrica Championship. I-TS Galaxy iqinisekisile ukuthi izobuyela kuDStv Premiership ngesizini ezayo ngemuva kokuhlula iChippa United ngo 1-0 ngoMgqibelo ntambama. AmaRocket afike kulo mdlalo ezimisele ngezinhlelo zawo zokuqhubeka nokuzinza kuDStv Premiership njengoba uGiven Msimango ethole igoli elibaluleke kakhulu ngomzuzu ka-90 ukuhlenga iqembu lakhe embazweni. ICape Town City ihlulekile ukuzibekisela indawo kuCAF Champions League ngemuva kokuhlulwa ngo 1-0 yiStellenbosch kowe-Western Cape Derby ngoMgqibelo ntambama. Umdlali wasesiswini weStellies uGranwald Scott ushaye igoli ngomzuzu ka-87. IStellies sizitholele indawo yesithathu, okuyindawo yeCAF Confederation Cup, kodwa i-Orlando Pirates isenemidlalo esandleni. iMarumo Gallants  neSekhukhune idlale ngokulingana umdlalo waphela ngo-2-2. Womabili lamaqembu akukho okubalulekile abekubhekile ngaphandle njengoba izifiso zawo zokuqeda zibalwa namaqembu angu-8 asekuqaleni zibhuntshe emasontweni edlule. ISwallows kulindeleke ukuthi idlale kuma-Play-Off ngemuva kokudlala ngokulingana neKaizer Chiefs, kwaba ngu- 2-2  eFNB Stadium. Lomdlalo obungoMgqibelo uphele iChiefs seyinabadlali abangu-10. AmaGlamour Boys abehamba phambili ngegoli likaNjabulo Ngcobo maphakathi nesiwombe sokuqala, kodwa amaphenathi amabili kaDillon Solomons aguqule iZinyoni zaseDube ngemuva kokukhishwa kukaPhathutshedzo Nange ngekhadi elibomvu ngomzuzu ka-62. Ezika-Arthur Zwane ziphuthelwe yimidlalo yeCAF, ngesikhathi iStellenbosch ishaya iCape Town City ngo 1-0 nokunyukela endaweni yesithathu, ngaphambi kwaMakhosi ngamagoli. Silobe izolo, ngoLwesibili kulindeleke ukuthi umdlalo waMaZulu FC neLamontville Golden Arrows ubuyele enkundleni. eMoses Mabhida, eThekwini, ngemuva kokuthi umiswe ngoMgqibelo ngenxa yemvula ebinamandla. Umiswe ngomzuzu ka-75 lamaqembu ebambene ngo-1-1. Ngokunjalo nomphumela womdlalo we-Orlando Pirates neMaritzburg United obuse-Orlando Stadium, nawo ubungakatholakali. Eminye imidlalo okulindeleke ukuthi icacise ngeqembu elizozibekisela ithikithi lokudlala emidlalweni yeCAF Champions League kulindeleke ukuthi omunye ubengoLwesihlanu phakathi kwe Royal AM ne-Orlando Pirates. Lomndlalo uzokuba seChatsworth Stadium, ngo-7.30 ebusuku. Omunye umdlalo ozokuba ngoMsombuluko, Meyi 30 phakathi kweSuperSport United nePirates eLucas Masterpieces Moripe Stadium, ePitoli, ngo-7.30 ebusuku.