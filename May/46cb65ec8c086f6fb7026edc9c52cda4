IZOQALA kusasa ingqungquthela yezinsuku ezimbili okuhloswe ngayo ukuvulela osomabhizinisi abancane ithuba lekusasa eliqhakazile, i-Ohlange Tourism and Hospitality Youth Career Expo, ezobe iseDr JL Dube Stadium, eNanda. Le ngqungquthela ihlelwe i-Ohlange Events ngokubambisana noMnyango wokuThuthukiswa koMnotho, ezokuVakasha nezeMvelo kwesifundazwe. Ngale kosomabhizinisi, izophinde igxile kubafundi bakaGrade 9 kuya phezulu, ibafundise ngemkhakha yemsebenzi ehlukene. Kulindelwe ukuthi izohanjelwa abafundi basezikoleni zasePINK (Phoenix, Inanda, Ntuzuma, KwaMashu). Le ngqungquthela ihlelelwe ukuthi iphinde ivale igebe lokuntula kwemsebenzi ngokuhlanganisa intsa eneziqu nabaqashi. Ngokwezibalo zeStatistics South Africa (Stats SA), lingaphezu kuka-30% izinga lokungasebenzi kuleli. Intsha eneminyaka ephakathi kwengu-15 kuya kwengu-24 yenza cishe u-59% wabantu abangasebenzi. Ukubhekana nalokhu, ingqungquthela izofundisa intsha ngamathuba atholakala emkhakheni wezokuvakasha. Uhlelo luzoba nongoti bemkhakha yemsebenzi, kube nezingxoxo, abathamele ingqungquthela bathole nethuba lokubuza imbuzo. Abafundi bazofunda kabanzi ngemkhakha yezifundo abangazikhetha ezikhungweni zemfundo ephakeme. Kuzobe kukhona osomabhizinisi basendaweni, abavela emnyangweni kahulumeni nasemakolishi. UMnuz Langa Dube onguMqondisi wezinhlelo ze-Ohlange Events, uthe bayalijabulela ithuba lokufundisa, bakhuthaze, bephinde behlinzeke abantu abasha ngamakhono nolwazi abazoludinga emkhakheni yemsebenzi abazoyikhetha. “Okunye okusemqoka ngale ngqungquthela ukuthi izokhuthaza abantu abasha ngokuthi amaphupho wabo abalulekile, bangazenyezi ngemvelaphi yabo. Ukusebenza kanzima nokuzinikela kungakusa kude,” kusho uDube.