PHEZU kokuba sekuphele inyanga izikhukhula zidlule nemiphefumulo yabantu abangaphezulu kuka-400 zacekela phansi inqwaba yemizi nengqalasizinda, kodwa abanye abakhoseliswe emahholo bakhihla esendlovukazi yasoNdini ngokungazi ukuthi bazohlala isikhathi esingakanani kuwo. Lesi ngesinye sezikhalo zezisulu ezizethule kwiPhini likaNgqongqoshe wezokuThuthukiswa koMphakathi, uNkk Hendrietta Ipeleng Bogopane-Zulu, ngesikhathi ehambele umphakathi okhoseliswe ehholo lomphakathi KwaMgaga esigcemeni kwa-K, eMlazi, uningizimu yeTheku. Udaba lwamakomidi ngokungaqondi ngendlela asebenza ngayo olunye udaba olwethulwe phambi kukaNkk Bogopane-Zulu obehambisana nethimba leNational Lotteries Commission lapho befike basabalalisa ukudla nezinye izinto kuleli hholo baphinde badlulela kwamanye amahholo. Abanye bakhala ngokuthi ngemuva kokudilikelwa ikakhulukazi abahlala ko-6 KwaNhlangulela khona KwaMgaga babethenjiswe ukuthi bazokwakhelwa kwenye indawo ngoba leyandawo yayingakulungele ukuthi bakhe kuyo, kodwa bathi muva nje bethuke kwaphela nasozwaneni uma bethola umbiko othi, bazonikezwa izimpahla bayozakhela bona kuyona leya ndawo.