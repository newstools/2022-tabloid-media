UNOGADA olinganiselwa eminyakeni engu-41 ubudala udutshulwe ngentululwane yezinhlamvu washona kwaBesters, ngaKwaMashu, enyakatho yeTheku, ekuseni ngoLwesine olwedlule. Kusolakala ukuthi kuqhamuke owesilisa wamdubula ngesikhathi elungiselela ukugibela itekisi. Ngokusho kwenkampani yonogada ezimele, iReaction Unit South Africa (RUSA), kusolakala ukuthi kuqhamuke indoda ebigqoke isikhindi esiluhlaza, izimbadada kanye nejakhethi e-navy engenamikhono, wadubula unogada okungenani amahlandla ayishumi. Okhulumela iRusa, uPrem Balram, uthe ngemuva kokudubula unogada lo wesilisa ubalekile wangathatha lutho lukanogada. UBalram uthe unogada ubegqoke umfaniswano wenkampani ayisebenzelayo esendleleni ebheke ePhoenix ngesikhathi ehlaselwa. “I-Rusa Phoenix Operations Centre ithole izingcingo eziningi cishe ngehora lesihlanu ekuseni zivela kubantu abebemangele becela usizo lwezempilo lwesisulu.  AbakwaReaction Officer kanye nabeRUSA Medics bathunyelwe ngokushesha kodwa ngesikhathi befika bathola ukuthi lo mlisa ushonile ngenxa yokulimala kwakhe. Inhloso yokudubula ibingakaziwa okwamanje,” kusho uBalram.