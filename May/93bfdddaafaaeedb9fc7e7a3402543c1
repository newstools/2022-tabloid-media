KUSUKELA kulempelasonto, kuyaphela ukuqagela ngamaqembu okulindeleke ukuthi azifake ku-Top 8, azodlala emidlalweni yeCAF kanye nokulindeleke ukuthi liyozingela onogwaja ngesizini yeDStv Premiership 2022/2023. Njengoba kuzoba nemidlalo ezoqala kulempelasonto yomhlaka Meyi 21 kuze kube uJuni 1, alikho iqembu okusekucacile ngalo ukuthi lizodliwa yizembe noma lizokwazi ukulala isibili ku-log yeDStv Premiership. IMamelodi Sundowns seyidlalela ukugcina icala kulemidlalo yokugcina ngoba vele seyisithathile isicoco seligi kuphela nje sekusele ukuthi kwenziwe ngokusemthethweni. Imidlalo yakamuva nje yamaqembu ikhombisile ukuthi kunzima ukuqagula ukuthi yiliphi iqembu elizosonga isizini ngokulala isibili noma elizokwazi ukuthi lizibekisele indawo ku-top 8, ingasaphathwa ke eyeqembu eliyozingela onogwaja. Uma ubheka i-log yeDStv Premiership ikhomba ukuthi phakathi kweSwallows kanye neBaroka FC kufanele kube nelilodwa elizophuma liyozingela onogwaja, bese kuthi elinye lidlale kuma-playoff. Iqembu okufanele lilale isibili kulindeleke ukuthi liphume phakathi kwe-Kaizer Chiefs, Royal AM kanye neCape Town City. Kumaqembu asemzabalazweni wokuthi okungenani agcine ebalwa ku-top 8, azophuma phakathi kweStellenbosch, AmaZulu FC, Orlando Pirates, SuperSport United kanye neGolden Arrows. NgoMgqibelo kulindeleke ukuthi kube nguwafa wafa phakathi kweMamelodi Sundowns neRoyal AM emdlalweni ozokuba seChatsworth Stadium, ngo-3 ntambama. ISundowns izodlala lomdlalo nje ibuya esibhaxwini sika-3-0 ishaywa yiStellenbosch e-Absa Tuks Stadium. Ngakolunye uhlangothi i-Royal AM izimisele ngokubuyisa izinduku zika-2-1 kuSundowns ezithole emdlalweni weNedbank Cup. Ngawo uMgqibelo kuzobe kungongaphansi nongaphezulu emdlalweni womkhaya ozokuba phakathi kweLamontville Golden Arrows kanye naMaZulu FC, eMoses Mabhida Stadium, eThekwini, ngo-3 ntambama. Akwaziwa ukuthi iyozala nkomoni phakathi kweKaizer Chiefs kanye neSwallows eFNB Stadium, ngo-3 ntambama. IChiefs izodlala lomdlalo nje kubonakala kusalokoza inhlansi yethemba lokuwina ngemuva komphumela wangeledlule. Omunye umdlalo ozokuba ngawo uMgqibelo uzokuba phakathi kweMarumo Gallants neSekhukhune United, ePeter Mokaba Stadium, ngo-3 ntambama. Akwaziwa mbhantshi kujiya emdlalweni ozokuba phakathi kweStellenbosch nomkhaya, iCape Town City ozokuba seDanie Craven Stadium ngawo uMgqibelo, ngo-3 ntambama. Imidlalo yeDStv Premiership: NgoMgqibelo: Royal AM vs Mamelodi Sundowns (Chatsworth Stadium, Chatsworth, 3pm); Marumo Gallants FC vs  Sekhukhune United, Peter Mokaba Stadium, Polokwane, 3pm); AmaZulu vs  Golden Arrows (Moses Mabhida Stadium, Durban, 3pm); Chippa United vs TS Galaxy (Nelson Mandela Bay Stadium, Port Elizabeth, 3pm); Kaizer Chiefs vs Swallows (FNB Stadium, Johannesburg, 3pm); Maritzburg Utd vs Baroka FC, (Harry Gwala Stadium, Pietermaritzburg, 3pm); Stellenbosch vs Cape Town City FC (Danie Craven Stadium, Stellenbosch, 3pm) NgoLwesithathu (Meyi 25): Orlando Pirates  vs  Maritzburg Utd (Orlando Stadium, Soweto,19:30) NgeSonto (Meyi 29): Royal AM vs Orlando Pirates, Chatsworth Stadium, 15:00, Chatsworth)  NgoLwesithathu (Juni 1): SuperSport Utd vs Orlando Pirates (Lucas Masterpieces Moripe Stadium, Pretoria, 19:30)