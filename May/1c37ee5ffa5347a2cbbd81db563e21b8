KUDUTSHULWA kwabulawa omunye obengumholi wenhlangano, Abahlali baseMjondolo, egatsheni eliseKhenana, eThekwini obekulindeleke ukuthi ngoLwesihlanu ayokwethula ubufakazi ecaleni lokubulawa komunye wabaholi balengangano. UNks Nokuthula Mabaso, obengumholi we-AbM, eKhenana, eThekwini, futhi esophikweni lwabesifazane balenhlangano kuthiwa udutshulwe wabulawa eKhenana ngoLwesine ebusuku ngabantu abangaziwa abamdubule amahlandla abalelwa kwamahlanu. Ngokwesitatimende esikhushwe yi-AbM, umphakathi waseKhenana usuneminyaka uhlaselwa ngesihluku. “Sekube nokuxoshwa kwabantu okungekho emthethweni nobudlova okungaphezu kwamashumi amathathu, okuhlanganisa nokukhishwa kwabantu ezindlini ngokwephula imiyalelo yenkantolo. Abantu bahlaselwa, bashiselwa imizi, baboshwe ngamacala angamanga futhi bagqunywe ejele isikhathi eside. “Ngomhlaka Mashi, 2022 kwabulawa u-Ayanda Ngila, umholi osemncane eKhenana owayeboshwe kabili ngamacala ahlekisayo. Izolo ebusuku, mhlaka 5 kuMeyi , 2022,  ngezithuba zabo-7:30 ebusuku, kubulawe omunye umholi wakulendawo uNokuthula Mabaso obeneminyaka engu-40 ubudala. Isosha eqenjini lethu ebeliqinisekisa ukuthi imindeni engaphezu kwekhulu inomhlaba nophahla phezu kwamakhanda ayo.  Ubengumholi onamandla eKhenana kanye ne-Women’s League,  uNokuthula uphinde waba ngumuntu obalulekile ekusungulweni nasekuphathweni kwepulazi lezinkukhu elaliyingxenye yohlelo oluyimpumelelo lokubusa ngokudla eKhanana. Uchithe isikhathi ejele noMaphiwe Gasela noThozama Mazwi ngamacala okuqanjelwa,”kusho isitatimende. “Izolo ngezikhathi zantambama (ngoLwesine) ubeyingxenye yethimba ebelilungisa ukudla okutholwe njengengxenye yohlelo lwalo mbutho wokuhlanganisa ukudla ngemuva kwezikhukhula. Ekuseni ngovivi ubesemhlanganweni wamaqabane enza izinhlelo zokuthamela icala enkantolo namuhla (ngoLwesihlanu olwedlule),”kuqhuba isitatimende. Isitatimende siqhube sathi, uNokuthula uhlaselwe ngesikhathi ephuma emhlanganweni eya endlini yakhe eyobheka ibhodwe abelilungisela izingane zakhe.  Siyaqaphela ukuthi uNgqongqoshe wamaPhoyisa akayinakanga yonke imizamo yethu yokufuna angenelele. Siyakuqaphela ukuthi iKhomishini Yamalungelo Abantu ayizange ilusukumele lolu daba yize inombiko ngalolu daba. Siyakuqaphela ukuthi ubuholi bukazwelonke bophiko lwezokushushisa abukaze bubhekane nezinkinga ezikhona eThekwini nakuba bexhumana nathi, nemibhikisho emahhovisi abo,”siqhube kanje isitatimende. UNks Nokuthula ushiye umyeni wakhe, uMnuz Sibusiso Mhlongo, nezingane ezine okunguNomfundo (23), uSiyanda (19), uKwanele (17) ophila nokukhubazeka kanye noJunior (5).