BABABAZA umusa abantu baseMlazi abahlomule ohlelweni lweRoyal AM FC, lokunikelela imindeni eyakhahlanyezwa izikhukhula, bathi okwenziwe ileli qembu bayokuxoxela amagwababa echobana. Abadlali, abasebenzi kanye nabaphathi beqembu bahambele esigcemeni sakwa-E bephethe izijumbana zokudla, izingubo zokulala kanye nezipontshi. Ngale kokuhambela eMlazi, iRoyal AM FC iphinde yahambela eNanda naseMandeni. UShauwn Mkhize odume ngelikaMaMkhize onguMphathi weqembu, uthe bakubone kubalulekile ukuyokhalisana nemndeni elahlekelwe izihlobo, yabhidlikelwa nayimizi. “Sithe asithathe lokhu okuncane esinakho sizosiza ukuze impilo izoqala ishintshe,” kusho uMkhize. Uthe into eyenzekile imbi kakhulu, isimo imindeni esibhekene naso sibi kakhulu futhi abakaze bewumone umonakalo omkhulu ngale ndlela. Uthembise ukuthi iRoyal AM FC izoqhubeka nokubheka izindlela engasiza ngayo imndeni esaswele. Owesimame ongomunye wezakhamuzi ohlomulile, uthe umnikelo uzobasiza kakhulu. “Siyabonga ngalokhu enisenzele khona. Angazi nokuthi ngingachaza ngithini. UNkulunkulu kuphela obonayo. Sibonga kakhulu ngokuthi sesizolala sidlile,” kusho lo wesimame. Esinye isakhamuzi sithe: “Kuyasijabulisa ukubona ukuthi leli qembu liwukhathalele umphakathi kwazise linabalandeli abakhahlamezeka ngenxa yezimvula. Siyabonga ngabasenzele khona, kwande la bethathe khona.”