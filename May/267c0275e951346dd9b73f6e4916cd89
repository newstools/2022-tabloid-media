AMAPHOYISA aseMlazi, asenxuse umphakathi ukuba ubambisane nawo ezinhlelweni zokulwa nokuthengiswa kanye nokusetshenziswa kwezidakamizwa okunomthelela ekwenyukeni kwezinga lobugebengu kuleli lokishi. Okhulumela amaphoyisa kwisiteshi saseMlazi uConstable Sithobile Nyoni, uthe izidakamizwa ziholela ekwenziweni kobugebengu obufana nokwebiwa kwempahla, ukubamba inkunzi, izigameko zokunukubeza, ukushaya, ukubulala, ukushayela budlabha, nokunye. Uthe baningi abengene ekusebenziseni izidakamizwa abangasakwazi ukuphuma, okwenza ukuthi uma bengenayo imali yokuzithenga bakhethe ukweba imphahla abazoyithengisa. Uthe lokhu kwenza ukuthi umphakathi ungahlali ngokuthula. Kwizigameko zokunukubeza ngokocansi, abesimame yibo abasengozini enkulu. UNyoni uthe ngisho nezidakamizwa ezisemthethweni njengotshwala zibeka impilo yabesimame engozini. Abaningi bayadlwengulwa, kanti abanye bavuka bengakukhumbuli okubehlekele. Lokhu kuholela ekutheni bengakwazi ukusiza amaphoyisa ngolwazi olusemqoka oluzokwenza ukuthi kuboshwe abathintekayo. Utshwala bunomthelela nasekwenyukeni kwesibalo sabantu ababulawayo. UNyoni uthe abaningi abalwa bephuzile, abanye begcine ngokubulalana, basuke bengakuhlosile abakwenzayo, kodwa ngenxa yokuthi izenzo zabo zisuke sezilawulwa utshwala, bagcine sebethatha izinqumo ezingaphusile. “Sonke kumele sibambisane ekulweni nokusetshenziswa kwezidakamizwa, singabona omkhulu umehluko uma singenza njalo. Kungehla izibalo zobugebengu. Akumele sigoqe izandla ekubeni ubugebengu bubheduka. Asakhe umphakathi ophephile,” kusho uNyoni. Uphinde waxwayisa nangokushayela uphuzile, wathi ngale ngokuthi abantu abashayela bephuzile babeka izimpilo zabo engozini kodwa baningi abadala izingozi zomgwaqo ezibulala abantu abaningi.