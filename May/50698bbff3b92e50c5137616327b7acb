USIHLALO we-ANC esifundeni iTheku, uNkk Zandile Gumede, ukhuthaze abalandeli be-ANC nomphakathi wonkana ukukhulekela ukuthula ngesikhathi kwenziwa imizamo yokwakha kabusha ingqalasizinda yeTheku elimale ngemuva kwezikhukhula ebezinamandla ngenyanga edlule. UNkk Gumede cishe onekhuluma okokuqala ngqa nezinkumbi zabantu cishe esikhathini esingangenyanga njengoba enguSihlalo we-ANC esifundeni iTheku, uthe akalindele ukubona abalandeli balenhlangano kulesi sifunda besembangweni wamathenda okuhloswe ngawo ukwakha kabusha kulandela izikhukhula zakamuva eThekwini. Uthe amathenda ngawabantu hhayi osopolitiki abaconselwa amathe. Lokhu kuvele ekuqaguleni kokuthi kunabanye osopolitiki abakhohlakele abebefolisa izinkampani zabo ukuze bazozitapela izimali zomphakathi ebezibekelwe ukwakha kabusha iTheku nezinye izingxenye zesifundazwe kulandela izikhukhula ezishiye abantu abangaphezu kuka-400 beshonile, abangu-40 000 basala dengwane kwaduka inqwaba. Enkulumeni yakhe emfushane eThekwini ngoLwesine olwedlule, lapho kade egubha khona iminyaka engu-61 ngomkhuleko, uNkk Gumede ukhulekele ubumbano lwe-ANC, kuphele ukubulalana kwezepolitiki nezinye izinkinga ezikhungethe izwe. Lo mkhuleko ubuhanjelwe ngamalungu e-ANC abalelwa ku-1 500 iningi lawo bekungabalandeli bakhe. Phakathi kwabantu abaqavile abebehambele lo mkhuleko bekukhona ubuholi besifunda be-ANC obuhlanganisa uMnuz Musa Nciki onguNobhala wesifunda, iphini lakhe uMnuz Nkosenhle Madlala noMnuz Thembo Ntuli, isekela likaGumede. “Sifuna uzinzo … emkhandlwini kamasipala, kumele sikhanye ukuze idolobha lethu likwazi ukuletha izidingongqangi ngesikhathi esinzima sokwakha ingqalasizinda ngemuva kwezikhukhula. Asifuni ukubona ingxabano ngamathenda. Amathenda awawona awosopolitiki, kodwa ngawosomathenda (osomabhizinisi). Sithandazela ukuthula, asifuni ukubona amakhansela ebulawa,” kusho uGumede ngesikhathi ethula inkulumo kulomkhuleko obuse-Olive Convention Centre, eThekwini. Ekhuluma ngobumbano enhlanganweni ebusayo, uGumede uthe amalungu kumele abumbane njengoba umphakathi uzolahlekelwa yithemba eqenjini uma kuqhubeka lo mkhuba wokungabumbani. “I-ANC ingumholi womphakathi. Uma silwa sodwa, bese kuthi ngokuhamba kwesikhathi senze imikhankaso yendlu ngendlu, ulindele ukuthi abantu bavotele i-ANC? “Woza u-2024, kumele sikhombise abantu baseNingizimu Afrika ukuthi i-ANC ikulungele ukuphatha. Yingakho sithandazela ukuthi kube neTheku elizinzile nelinokuthula neKZN. Uma iTheku libumbene futhi lizinzile, iKZN izolandela esimeni sayo. Uma iTheku lisesimweni esibi kuzokuba kanjalo neKwaZulu-Natal,” kusho yena. Namanje mayelana nobumbano lwe-ANC, uGumede uthe bathandazela ukuthi kube nezingqungquthela zokukhetha ubuholi obunokuthula esifundeni iMusa Dladla (iNkosi uCetshwayo) ebingempelasonto edlule kanye nenkosi uBhambatha (uMzinyathi District). “Sifuna ukubona isifunda iMusa Dladla esinokuthula nesibumbene, asifuni ukuhlukana. Sifuna ubumbano kuphela. Phansi (ukusetshenziswa kwemali ukugwazisa izithunywa),” kusho uGumede.