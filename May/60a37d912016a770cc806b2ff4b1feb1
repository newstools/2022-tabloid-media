YIZE  iMamelodi Sundowns iphinde yakhombisa ukudlondlobala kunobhutshuzwayo njengoba kulindeleke ukuthi iqukule ngokusemthethweni indebe yeDStv Premiership uma kusongwa isizini ka-2021/22, kodwa abaqeqeshi baleli qembu bathi kunezikhala okufanele bazivale ngokuvulwa kwewindi lokushintshana ngabadlali. Umqeqeshi weSundowns uManqoba Mngqithi ubhoboke kwabemithombo yezindaba ukuthi yiziphi izikhala okungenzeka bazibeke eqhulwini uma sekuvulwe iwindi lokuhwebelana ngabadlali. ISundowns ayivamisile ukuchitha ithuba lokuqinisa isikwati sayo ngesikhathi sewindi lokuhwebelana ngabadlali futhi ungalindela ukuthi izoletha ubuso obusha ngaphambi komkhankaso ka-2022/23. Ngemuva kokubambana ngo 1-1 neKaizer Chiefs eFNB Stadium ngeSonto, uMngqithi uphawule ngokuthi yiziphi izikhundla abazozibeka phambili uma sekuvulwe iwindi. ISundowns izimisele ngokuphinde idlale ku-CAF Champions League kanti izobe ibheke ukuletha abadlali abazokwazi ukwengeza inani kulelo zinga lomqhudelwano, kanti yona ibheke ukuqhubeka nokubusa ekhaya. “Ngikholwa ukuthi iyadingeka (idinga ukuqiniswa). Silahlekelwe nguRicardo Nascimento odlala maphakathi emuva kwesokunxele, ngakho-ke sinoMosa Lebusa kuphela njengomdlali odlala maphakathi kwesokunxele. Njengoba kwenzeka manje, sinabadlali abathathu basemuva ngaphandle – uBrian ( Onyango), Rush (Rushine de Reuck) noGrant (Kekana). Kudingeke ukuthi sisebenzise uDivine Lunga endaweni yokuvikela emaphakathi, lokho vele kusho ukuthi ukube sisadlala kowandulela owamanqamu weChampions League, ngabe sidlala naleyo central defence futhi lokho kusho ukuthi yindawo okumele siyibhekisise. ,” kusho uMngqithi etshela abezindaba e-FNB Stadium ngemuva komdlalo. “Umdlali ophakathi nendawo, silahlekelwe nguRiva (Rivaldo Coetzee) ekuqaleni kwesizini futhi kusazodingeka ukuthi siqinise, mhlawumbe ngephrofayili ehlukile yomdlali wasesiswini ngokwesimo somzimba kanye nazo zonke ezinye izici ezingase zivele. Ngaphambili, njengoba sesishaye amagoli abalulekile, asikawashayi ngokwanele ngokwamathuba esiwakhile. Sithembele kakhulu kuPeter (Shalulile) njengoba bebaningi nabanye abadlali abangene ngamagoli ambalwa. Ngikholwa ukuthi singabheka ukuqinisa leyo ndawo. Kukhona nezinye izindawo okungenzeka ukuthi azibalulekile njengalezo zindawo. Lezo zikhundla ezintathu zidinga ngempela ukuqiniswa,”kusho uMgqithi. Khonamnjalo ngokwemibiko yase-Afrika, uGabadinho Mhango we-Orlando Pirates kukholakala ukuthi usekuqinisekisile ukuthi uyazishiya lezi zinkunzi zaseSoweto. Kuyo yonke le sizini, ikusasa likaMhango kuPirates belilokhu lingabazeka ngenxa yokungadlali njalo ngaphansi kwabaqeqeshi uMandla Ncikazi noFadlu Davids. Kulindeleke ukuthi amaBhakabhaka anqume ngekusasa lalo mgadli odabuka eMalawi, kwazise usedlale imidlalo emihlanu kuphela yeligi. Ngokwemibiko ephume eMalawi, kubikwa ukuthi lo mdlali oneminyaka engu-29 ubudala ukuqinisekisile ukuthi usefinyelele esivumelwaneni neBucs ukuthi ahambe. “Sibe nomhlangano muva nje futhi zombili izinhlangothi zivumelene ngokuhlukana. Kuyimpumuzo enkulu kimina ngoba bengingasijabuleli isikhathi somdlalo. Kube yisizini enzima kimina futhi angisakwazi ukulinda ukuqhubeka futhi ngethemba, lokhu kuzoba yintsha entsha emsebenzini wami,”lo mgadli utshele mwnation.com kanje.