ZISAQHUBEKA izinhlelo zokulekelela izakhamuzi zaseMlazi  ezakhahlanyezwa izikhukhula zakamuva, ezisabhaciswe ehholo lomphakathi elisesigcemeni sakwa-V zinikelelwe inhlangano i-Amatoyz Corsa Club ngezijumbana zokudla kanye nezimpahla zokugqoka. Le nhlangano ithi iqoke ukwenza lokhu ngoba kuyingqubomgomo yayo ukulwisana nobunzima obukhungethe umphakathi. UMnuz Zack Goldstone onguSihlalo wenhlangano, uthe kubaphathe kabi ukubona umthelela womonakalo odalwe izimvula. “Njengoba sinamalungu enhlangano ahlala eMlazi, sikubone kuyinto enhle ukuthi sinikelele umphakathi wawo. UMlazi indawo esisondelene nayo kakhulu. Ilungu ngalinye likhiphe imali esithenge ngayo ukudla, sase sinikela ngezimpahla esingasazisebenzinsi,” kusho uGoldstone. Le nhlangano isibe nezinhlelo ezehlukene eziqhuba emphakathini eyehlukene, ngonyaka owedlule iqhube uhlelo lokulwisana nesihlava sodlame lobulili kanye nokunukubeza ngokocansi. Iphinde ilwisane nenkinga yobugebengu kanye nokusetshenziswa kwezidakamizwa. UGoldstone uthe inhlangano izibophezele ekuguquleni izimpilo zabantu ngaphambi kokuqhuba izinhlelo zokujabulisa amalungu. Uthe wonke umuntu oyilungu le nhlangano uthola ithuba lokuphawula ngokuthi ikuphi inhlangano engakwenza ukuguqula isimo emphakathini avela kuwo. “Uma sinomhlangano siyaye sibonisane ngokuthi ikuphi esingakwenza ngoba ngeke kube kuhle ukuthi sijabule ekubeni omakhelwane bethu bekhala. Kusinika intokozo, futhi siyaziqhenya ngokuthi esikwenzayo kwenza umehluko ezimpilweni zomphakathi,” kusho uGoldstone. Khonamanjalo ikomidi elibhekelele izidingo zakwa-Engen eningizimu yeTheku, liqhube umkhankaso wokulekelela imndeni ekhahlanyezwe izikhukhula yaseMlzai, Lamontville, Merebank naseWentworth ngezijumbana zokudla, izipontshi nezingubo zokulala, kanye namanzi. OyiMenenja kwi-Engen South Durban-Based uSykry Hassim, uthe babeke imndeni eswele emkhulekweni ngenxa yobunzima esabhekene nabo. Uthe bathemba ukuthi umnikelo abafike nawo uzokwenza umehluko ezimpilweni zabantu abahlomulile. “Ngalezi zikhathi ezinzima, i-Engen  ikubone kusemqoka ukuthi yelule isandla kubantu abaswele. Siyaqonda ukuthi uhulumeni ngeke ufinyelele kubo bonke abakhahlamezekile, yingakhe sithe kumele siphume siyolekelela lapho sikwazi khona,” kusho uHassim.