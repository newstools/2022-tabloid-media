ANGENA engenile amazwi enduduzo ezinkundleni zokuxhumana abhekiswe emndenini sesihlabani somculo wokholo esisanda kwedlula emhlabeni emhlabeni ngemuva kokugula. U-Deborah Fraser (56) obesanda kuhlonishwa ngeziqu zobudokotela kwezeNjulalwazi emculweni wongcwele yisikhungo samaKristu, i-Christian Leadership Academy nongowokuzalwa KwaMashu, kodwa obese semningi eGoli komunye umuzi wakubo izindaba zokudlula kwakhe emhlabeni zimenyezelwe ngeSonto emini. Lomculi owaduma okokuqala kulomkhakha womculo ngengoma ethi, “Abanye Bayombona, Abanye Bayofisa ukumbona”, ushona nje ubesehamba ngesihlalo esinamasondo ngemuva kwezinkinga zempilo zakamuva. Ezingxoxweni ezahlukene nabemithombo yezindaba ubenethemba lokuthi uzoba ngcono abuyele esiteji enze into ayithandayo okuwukuphilisa abantu ngomculo, kodwa ukugula kwamnqoba. Esitatimendeni, esikhishwe umndeni kuvele ukuthi ushone ngeSonto emini bebade, kukhona umndeni wakhe nabangane, wacela ukuthi unikezwe isikhathi njengoba usabhekene nalesi simo esibuhlungu kangaka. Lo mculi ophinde wazakhela udumo ngenoni lengoma ethi, “Ngonile” uke walaliswa esibhedlela kusukela ngoFebhuwari kuya kuMashi wonyaka odlule. Eminyakeni embalwa edlule, kwatholakala ukuthi unesifo sikashukela futhi uye waba nezinkinga ezimbalwa zempilo. Engxoxweni yakhe edlule nabemithombo yezindaba, uthe udayise ezinye zezindawo zakhe edolobheni wathenga ipulazi eNingizimu neGoli ukuze aphile impilo engcono. “Ngiyayithanda impilo yasepulazini, nokuba kude nedolobha,” kusho yena. “Njengamanje, ngijabule, ngisesimeni esihle. Ngingumqemane, awukwazi ngisho nokusho ukuthi nginesifo sikashukela. Ngashiya impilo yasedolobheni nedrama yalo kanye nengcindezi ukuze ngiyohlala futhi ngicashe epulazini lami. Ngiyayinakekela impilo yami. Ayemaningi kakhulu amanga ayesakazwa ngami kwabezindaba nasezindimeni zomculo,”usho kanje ngesikhathi esadla anhlamvana. “Izwe elishintshayo lebhizinisi lomculo lafika nezingxabano eziningi. Ngingumuntu okhulumayo futhi ngafunda ukuthi kwakubalulekile ukuvikela ukuthula kwami ​​nempilo yami ngokuhlala kude nedolobha. Nginokuthula kwengqondo futhi impilo yami yinhle,”uqhube kanje. Phakathi kwezinye zezinkakha uDeborah acula nazo waphinde washiyelana nazo inkundla esiteji kubalwa uHugh Masekela, uJonas Gwangwa, iBlack Mambazo, uLucky Dube noBrenda Fassie ukubala abambalwa.Ukhiphe icwecwe lakhe lokuqala lomculo wokholo elithi “Abanye Bayombona” ngo-2000, wasayiniswa yi-Universal Music futhi wadayisa izigidi ngamakhophi. I-albhamu yokugcina ayikhiphile beyithi, “UJehova Akanqotshwa ngo-2019, kodwa ngenxa yobhubhane lwe-Covid-19, wonke amakhonsathi akhe abukhoma ahoxiswa. “ Uthe imboni yomculo isishintshile kusukela ezikhathini zamakhasethi nama-CD futhi manje isisezingeni ledijithali lokudawuniloda, kodwa uyabonga ukuthi isasebenza. “Izinto azifani. Sasijwayele ukudayisa amakhophi aqoshiwe. Singabantu abakhiqiza amakhasethi futhi bekufanele sijwayelane nama-CD, manje sifunda ukuqondisa iminyaka yedijithali njengabaculi bezikole zakudala,” usho kanje. “Kodwa sizimisele ngokufunda, ngizimisele ngokufunda. Umculo wami usenayo imakethe. Ngibonga uNkulunkulu ngokuthi abantu basawuthanda umculo wokholo wase-Afrika. Abantu basafuna ukudumisa, ukuthandaza nokugcina ukukholwa kwabo kuqinile,” usho kanje ezinsukwini zokuphila kwakhe. Ngesikhathi sokuloba abengakaphothulwa amalungiselelo omngcwabo.