KUNXUSWA abafundi bakamatikuletsheni ukuba behlise imimoya ngodaba lwezivivinyo zaphakathi nonyaka, bagxile kakhulu ezincwadini ngoba uMnyango wezeMfundo usukuqinisekisile ukuthi akukho okuzoziphazamisa. Lokhu kushiwo uMnuz Muzi Mahlambi oyiNhloyo yezokuxhumana emnyangweni, othe umnyango wenze konke okudingekayo ukuze zingaphazamiseki izivivinyo eziqale ngomhlaka 9 ngesonto eledlule. Ukubhala kuyoze kuphele ngomhlaka 23 Juni. UMahlambi uvele ukuthi bangaphezu kuka-36 000 abafundi abazobe bebhala. Uthe nakuba kukuningi okuphazamisekile ngenxa yezikhukhula kodwa akekho umfundi ongeke alithole ithuba lokubhala ngoba kuyilungelo lakhe. “Nabalahlekelwe omazisi bazobhala ngoba sinayo imininingwane yabo, futhi sibanike izincwadi ezibagunyaza ukuthi babhale. UNgqongqoshe womnyango uMnuz Kwazi Mshengu, uthatha leli thuba ukuthi afisele bonke abafundi okuhle,” kusho uMahlambi. Bangu-18 453 abazobe bephinda izivivinyo, omunye u-18 397 bona bazobe bezibhala okokuqala. Zilinganiselwa ku-630 izikole ezikhahlanyezwa izikhukhula, ingxenye enkulu yazo seyalungiswa kanti kwezinye kwahanjiswa amakilasi angomahambanendlwana. UMshengu uthe unesiqiniseko sokuthi konke kuzohamba kahle ngezivivinyo ngoba umbiko awutholile utshengisa ukuthi kuningi okuhleliwe okuzosetshenziswa uma kuba nezingqinamba. Unxuse ukuba kwesekwe abafundi. “Abafundi kumele bazi ukuthi akukho ukunqamulela, kumele wenze umsebenzi uma ufuna ukuphumelela. Umnyango ubafisela okuhle kodwa futhi uzobeseka ukuze kungeke kube khona okubanikeza inkinga,” kusho uMshengu. UMnyango weMfundo eyiSisekelo usuveze ukuthi bangu-290 682 abafundi ababhalayo. Kwisitatimende osithumele kwabezindaba, umnyango uthe kubafundi ababhalayo kukhona nabaneminyaka engaphezu kuka-21 abanoGrade 7 kanye no-ABET Level 4. “Bangu-165 993 abafundi ababhalela iNational Senior Certificate, babe ngu-124 689 abenza iSenior Certificate. Abafundi bazobhala kwizikhungo ezingu-5 236 ezweni lonke,” kusho isitatimende. Umnyango uphinde wenxusa abafundi ukuba begweme ukukopela.