KUHLOMULE abafundi abangaphezu kuka-250 baseZiphembeleni Secondary, eNanda, ohlelweni lokunikela ngezicathulo zesikole namaqabelo, iCarring4Girls, obeluqhutshwa iBata South Africa ngokubambisana ne-Imbumba Foundation. Le nkampani inikele ngamaqabelo anele unyaka wonke kubafundi bakaGrade 8 kuya kumatikuletsheni. Lolu hlelo luhlose ukuvikela abafundi bamantombazane abaphuma emakhaya ahlwempu, bangaphuthi ukuya esikoleni uma besesikathini. UMnuz Richard Mabaso onguMsunguli we-Imbumba Foundation, wasungula lolu hlelo ngokubambisana neBata Children’s Programme ebheka ukuthuthuka kwezingane ngokwezemfundo, ezempilo, ukuphepha kanye nokuzihlinzeka ngamakhono. “Siyakujabulela ukubambisana neBata SA. Ubudlelwano obufana nalobu obuzokwenza ukuthi amantombazane awaphuthi ukuya esikoleni, singanaki ubuhlanga nesimo sasekhaya. Kuzokwenza ukuthi abafundi bethole amathuba alinganayo,” kusho uMabaso. UMnuz Michael Wyatt onguMqondisi weBata SA, uthe bayakujabulela ukuba ingxenye yohlelo lukaMabaso lokwenza umehluko ezimpilweni zabafundi bamantombazane. Uthe akwenzile kudinga ukushayelwa ihlombe ngoba kubuyisa isithunzi samantombazane. Oyimenenja kwaTOMY uNks Swastika Juggernath, uthe bahlose ukwenza lokhu ngoMeyi ngoba inyanga enosuku okukhuthazwa ngayo ukuhlinzekwa kwezingane zamantombazane eziphuma emakhaya ahlwempu ngamaqabelo iWorld Menstrual Hygiene Day eba ngezi-28. “Ukuya esikhathini into amantombazane angakwazi ukuyibalekela ngoba idaliwe, akumele aphuthe ukuya esikoleni nokuthola ithuba lokuzenzela imali okanye ukuphila impilo ejwayelekile ngenxa yakho,” kusho uJuggernath. Uthembise ukuthi bazoqhubeka nokubambisana noMabaso, kusungulwe nezinye izinhlelo ezizosiza ekuthuthukiseni amantombazane akule ndawo. Uthe bathemba ukuthi umnikelo uzokwenza umehluko ezimpilweni zabafundi abahlomulile. Uthishanhloko weskole uNkk Bongi Mthembu, uthe bayawujabulela umnikelo kwazise iskole sisendaweni enezinga eliphezulu lobubha, okwenza ukuthi abafundi belove eskoleni uba besesikhathini. “Siyawamukela umnikelo ngoba uzokwenza ukuthi abafundi bengazenyezi uma besesikhathini. Sibonga nakuNkulunkulu ngokusinika ithuba, nokuthinta izinhliziyo zabakwaBata,” kusho uMthemb. Omunye wabafundi u-Anele Mphuthi, uthe uhlelo lukaMabaso lusho lukhulu kubo, wabonga nakwabakwaBata ngokuvakashela kulesi sikole. Uthe umnikelo usuphungule umthwalo emahlombe wabo.