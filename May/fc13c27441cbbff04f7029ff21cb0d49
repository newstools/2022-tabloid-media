IQEMBU lesizwe ebholeni labesifazane, i-Banyana Banyana ithi iyilindele ngabomvu iNigeria eqhathwe nayo emqhudelewaneni, i-Women’s Africa Cup of Nation seMorrocco, kusukela ngoJulayi 2, kuya kuJulayi 22, 2022. Amaqembu abambe iqhaza kulomqhudelwano ngemuva kokuphumelela emidlalweni yokuwuhlungela aqhathwe ngo-Ephreli 30, lapho iBanyana Banyana iqhathwe khona eqoqweni elifanayo neNigeria  ku-Group C. Lokhu kuqhathwa kubeke iBanyana Banyana neqembu eliyihlule ngamagoli amane kwamathathu sekukhahlelwa amaphenalthi emdlalweni wokugcina womqhudelwano. INingizimu Afrika ayikakawunqobi umdlalo wase-Afrika futhi ukufinyelela kowamanqamu e-Ghana eminyakeni emine edlule kunikeze iBanyana ithuba elihle lokuqopha umlando. Nokho-ke kwakungahlosiwe ukuthi iNingizimu Afrika ihlulwe kabuhlungu ezandleni zabasentshonalanga ne-Afrika. IBanyana Banyana esithuthuke kakhulu izobe ikhona ukuze iveze ukuthi isithuthuke kangakanani kusukela kulowo mdlalo wamanqamu. I-Awcon ayibalulekile nje kuphela njengoba iyithuba lokuphakamisa indebe yezwekazi, kodwa amazwe amane angene kowandulela owamanqamu azibekisele indawo kwiNdebe yoMhlaba ka-2023. I-Awcon ihlelelwe ukuthi yenzeke njalo eminyakeni emibili, kodwa uhlelo luka-2020 lwamiswa ngenxa yemikhawulo ye-Covid-19. Umqhudelwano walo nyaka uzoba owokuqala ukuthi udlulele emaqenjini ayishumi nambili kusukela kwakusetshenziswe amaqembu  ayisishiyagalombili phambilini. Nakuba iNingizimu Afrika isithuthuke kusukela kowamanqamu ngo-2018 i-Nigeria isalokhu iyizidlamlilo zomdlalo wabesifazane. I-Nigeria isawine imiqhudelwano emithathu yangaphambilini ye-Awon kanye nokuba ngompetha amahlandla ayisishiyagalolunye. Kuzophinde kube yibo kuphela iqembu eliphakamise indebe kulo mqhudelwano. IBanyana izobe inethemba lokukushintsha lokho e-Morocco uma sekuqala lo mqhudelwano ngoNtulikazi. INingizimu Afrika ibekwe endaweni yesithathu kwabesifazane e-Afrika ilandela i-Cameroon nompetha bomqhudelwano i-Nigeria. Umqeqeshi weBanyana Banyana, u-Desiree  Ellis, iqembu lakhe osekuphele iminyaka liphethe i-COSAFA, uthe inhloso yakhe enkulu kwakuwukuba bagcine beyitholile indebe yezwekazi. Ezika-Ellis zacishe zanqoba isicoco ngo-2018 kodwa zehlulwa amaSuper Falcons sekukhahlelwa amaphenathi. INingizimu Afrika nokho, iphumelele kwiNdebe Yomhlaba YeFIFA Yabesifazane futhi izobe ibheke ukuphinda impumelelo efanayo eMorocco. INigeria izodlala neNingizimu Afrika emdlalweni wayo wokuvula mhlaka 4 kuJulayi. IBanyana Banyana kulindeleke ukuthi ngemuva kwalomdlalo yamukele iBurundi mhlaka 7 kuJulayi ngaphambi kokuba iqedele imidlalo yayo kaGroup C neBotswana mhlaka 10 kuJulayi 2022. Amaqembu e-Africa Cup of Nations ka-2022 (Group C) aqhathwe kanje: Julayi 4: Nigeria vs South Africa; Burundi vs Botswana Julayi 7: South Africa vs Burundi; Botswana vs Nigeria Julayi 10: South Africa vs Botswana; Nigeria vs Burundi