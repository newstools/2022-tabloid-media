UKHOMISHANA wamaphoyisa kuzwelonke, uJenene Fannie Masemola, unxenxa umphakathi ukubambisana ekulweni nesihlava sokubulawa kwamalungu ombutho wamaphoyisa. UJenene Masemola lesi sicelo sakhe usenze enkonzweni yomngcwabo obuyimfihlo yokuvalelisa uWarrant Officer Michael Jameson, eThekwini, okuthiwa udutshulwe wabulawa ngesikhathi ezama ukuvimba ukudunwa kwemoto ngaphandle kwamagceke esikole okufunda kuso ingane yakhe. Inkonzo yomngcwabo kaWarrant Officer Jameson ephethe ngokuthi ayolothiswa ibithanyelwe nawuNgqongqoshe wamaPhoyisa, uGeneral Bheki Cele, uKhomishana wesiFundazwe saKwaZulu-Natal, uLieutenant General Nhlanhla Mkhwanazi kanye nabaphathi bophiko lwePublic Order Policing (POP). “Namuhla, ozakwethu, umndeni nabangane bahlangene ukuzohlonipha okokugcina kuleli qhawe elishonile. Ngesikhathi lishona, leli lungu beselihlanganise iminyaka engu-32 lisebenza kule nhlangano eliqale ngo-1990 lisangumfundi, uConstable. Leli lungu lichithe isikhathi esiningi lisebenza ophikweni lwePublic Order Policing (POP) lisebenzela imiphakathi eyahlukene KwaZulu-Natal. Ngesikhathi edlula emhlabeni kungazelelwe, ubesebenza ophikweni lwe-Marianhill Public Order Policing (POP),”kusho uJenene Masemola. UKhomishana Kazwelonke uthe, ukuhlaselwa nokubulawa kwezikhulu zamaphoyisa akufanele kuqhubeke, kufanele kuzanywe izindlela zokuthi kulwiswane nakho.”U-Warrant Officer Jameson ubulawe emini kabha ngesikhathi enza umsebenzi wethu wokuvikela kanye nokulwa nanoma yini ephazamisa ukuphepha nokuvikeleka kwanoma yimuphi umphakathi. Emahoreni angu-48 edlule, silahlekelwe kabuhlungu elinye ilungu, uConstable Donay Phillips. futhi ubulawe ngemuva kokuba isiguli esibhedlela sase-Somerset eKapa siphuce isibhamu saleli lungu sadubula kaningi, ngenxa yalokho, kwashona abantu abathathu okuhlanganisa noConstable wamaphoyisa obeneminyaka engu-32 ubudala,”kusho uJenene Masemola. “Ukuhlaselwa nokubulawa kwamalungu ethu ngeke sikwamukele ukuthi kuqhubeke. Ngakho-ke ngicela bonke abantu baseNingizimu Afrika kanye nesizwe sonke ukuthi sihlangane silwe nokubulawa kwamaphoyisa. Uma nibona okuthile, kufanele usitshele,” kusho uJenene Fannie Masemola. Khonamanjalo, amaphoyisa KwaZulu-Natal asathungatha ababulali bakaWarrant Officer Jameson. Abangabanolwazi ngomkhondo ongasiza amaphoyisa bayasecelwa ukuthi bashayele inombolo yeCrimeStop ku-0860010111 noma bacobelele ngolwazi nge-MYSAPS APP.