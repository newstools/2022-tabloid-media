OSANDA kushayisana ngamakhanda noSihlalo weScopa uMnuz Mkhuleko Hlengwa ngezinsolo zokugxambukela kwe-ANC ezindabeni zakwa-Eskom, uNks Busisiwe Mavuso usegxekwe kakhulu  yi-ANC esifundeni saseThekwini. Uhlaka lwesifunda lwenhlangano ebusayo lugxeke uMavuso ngezinsolo zokubiza usihlalo walo osanda kukhethwa kabusha, uZandile Gumede “ngesela”. Ekhuluma no-Ashraf Garda wase Salaamedia, uMavuso, ophinde abe yisikhulu esiphezulu seBusiness Unity South Africa futhi oyilungu lebhodi lakwa-Eskom, uthe: “Uma nisazoqoka uZandile Gumede oyisela eThekwini… ucabangani? kuzokwenzeka kuhulumeni?” Ubephawula ngesidingo sokuba kube nabantu abanekhono nabaqotho abahola uhulumeni ukuze sibe nombuso onekhono. Esitatimendeni esishubile ngoLwesibili olwedlule, isifunda saseThekwini sithe ukuhlaselwa kukaNkk Gumede bekungafanelekile njengoba uGumede esephenywe iminyaka emine, nalapho eveze ukuthi umsulwa. “Okubalulekile wukuthi akakaze aphuthe ngisho nosuku enkantolo selokhu aboshwa ngoMeyi wabekwa icala kusukela ngomhlaka-22-23 May 2020. Kwaba ukwehluleka kwe-NPA ukuqhubeka nokushushisa njengoba bekumele iphothule ubufakazi bayo obuholele kuleli cala. ukubambezeleka isikhathi eside kangaka,” kusho isifunda esitatimendeni. Okunye athe kuyaxaka ukuthi uMavuso wahlasela uGumede nabanye ngesikhathi yena ethule ekhuluma “ngenkohlakalo edla lubi ezinkampanini ezizimele” lapho ephuma khona. “Odabeni lukaSihlalo wethu, uNksz Mavuso uthathe isinqumo sokumgweba ngaphandle kokuvumela abomthetho ukuthi bafinyelele esiphethweni esinjalo futhi baqhubeke nokuhlambalaza isithunzi sakhe esidlangalaleni ngokumbiza ngesela ekubeni engakaze atholwe enecala elinjalo yinkantolo. .”