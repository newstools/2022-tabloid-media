ABASOLWA ngokuba yimigulukudu bakhalelwe ngamasongo kaSigonyela ngemuva kokutholakala nemoto okusolwa ukuthi ibisetshenziswa ezigamekweni zobugebengu. Ngokusho kwesitatimende samaphoyisa abasolwa abathathu abaneminyaka ephakathi kwengu-17 no-22 ubudala baboshwe amaphoyisa aseMontclair, eningizimu yeTheku ngokubambisana nakaMasipala. Amaphoyisa abelandela imininingwane ngemoto ebibandakanyeka esigamekweni sokugebenga kuhlonyiwe. “Imoto ibonakale emgwaqeni u-Aneleno eMontclair inabantu abathathu yase ibanjwa. Ngesikhathi beseshwa abasolwa batholwe nesibhamu esinezinhlamvu eziyisikhombisa namaselula. Kusolwa ukuthi ummangali waphucwa iselula ekhonjwe ngesibhamu ngabasolwa. Iselula yesisulu ibiphakathi kwezinto ezitholakele,”kusho isitatimende. “Abasolwa abathathu abaneminyaka ephakathi kuka-17 no-22 (ubudala) babekwe amacala okuphanga kuhlonyiwe, ukutholakala nesibhamu esingekho emthethweni, izinhlamvu nokutholakala nempahla eyebiwe,”kuqhuba isitatimende. Uphenyo lokuqala lwenziwa luhlanganise abasolwa nesinye isigameko sobugebengu esenzeke endaweni yamaphoyisa eMontclair. Abasolwa bavele eNkantolo yeMantshi yaseThekwini ngoMsombuluko.