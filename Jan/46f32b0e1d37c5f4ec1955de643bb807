UHULUMENI wakulesi sifundazwe ukholwa ukuthi kuzoba nomehluko kwizigameko zokuhlukunyezwa kwezingane kanye nabantu besifazane kulo nyaka, izinhlelo nemkhankaso yokulwisana nakho izohanjiswa ezindaweni lapho kunezigameko eziningi ezibikiwe khona esikhathini esedlule. Lokhu kuvezwe uNdunankulu, uMnuz Sihle Zikalala, ngenkathi ekade enenkulumo ekhethekile noMbhishobhi Bhekimpi Mchunu onguSihlalo we-Ethekwini Men’s Sector kanye noMnuz Langalakhe Zwane ohlelweni oludlala kwi-1KZN TV iSukuma Ndoda Sakhe. Lolu hlelo belusungulelwe ukucobelelana ngolwazi ngezihloko ezehlukene ezimpilweni zamadoda, nokuthi ikuphi angakwenza ukubhekana nezinkinga ezikhungethe imiphakathi. Kuzo kubalwa ukungondli izingane, ukusetshenziswa kwezidakamizwa, ukungazihloniphi nokunye okuningi. UZikalala uthe nakuba kungesiwo wonke amadoda enza izinto ezimbi, kodwa ukuthula kwawo ekubeni ebona konakala kwenza ukuthi efane nabantu okuyibo abenza kabi. Uthe idlanzana lamadoda elenza okubi lenza izinto ezimbi kakhulu, okwenza ukuthi kugcine kungcola igama lamadoda. “Kuyasiphoxa singamadoda ukuthi kutholakale abantu besilisa bedlwengula abantu besifazane, behlukumeza abantwana, beshaya omama. Umuntu wesilisa kudinga alethe ukuvikeleka emndenini nasesizweni. Umuntu wesilisa kudinga anakekele ukuthi umndeni ukhula ngendlela, nesizwe akuso sikhule ngendlela, angabi ingxenye yokuphazamisa inhlalakahle yabantu,” kusho uZikalala. UMchunu uthe izinkinga eziningi zikhona ngenxa yokuthi amadoda abalekela ukukhulisa izingane zawo. Uthe abaningi basanenkolelo yokuthi ukuhambisa imali yesondlo yikho kuphela okubalulekile, wathi lokhu kunobungozi ngoba izingane zikhula zingenabo abantu besilisa ezisondelene nabo ezizobukela kubo. UZwane uncome uhulumeni ngokulusukumela phezulu udaba lokuhlukunyezwa kwezingane nabesimame. Uthe kutshengisa ubuholi obuqotho, wathi amadoda angafunda okuningi kwigxathu elithathwe uhulumeni ngoba abantu besilisa badalelwa ukuba abaholi nabavikeli. “Akusibo ubuholi uma sizohlala esigxeka ekubeni kungekho esiqhamuka nakho. Uma ubona ukuthi kukhona okungahambi kahle emphakathini, kumele uthole indlela yokukulungisa. Kumele ucele nosizo, asibambisane ekuletheni uzinzo emphakathini,” kusho uZwane.