AMAPHOYISA abophe abashayeli bamaloli abathathu ngokusebenza bengenazo izimvume ngesikhathi kuqhutshwa umkhankaso wokugcinwa komthetho obusechwebeni laseThekwini eningizimu yeTheku, ekuseni ngoLwesine olwedlule. Lokhu kwenzeke ngemuva kokuthi ithimba lezinhlaka ezahlukene zomthetho ligasele ezindaweni zokuhlola esangweni lase-Bayhead Port Terminal. Amaloli athwala izimpahla aphuma kulesi sikhumulo abehlolisiswa impahla yawo kubhekwa nemininingwane yomshayeli. Kulomkhankaso bekukhona noNdunankulu wesifundazwe, uMnuz Sihle Zikalala kanye noNgqongqoshe woMnyango wezokuThutha, ukuPhepha kanye nokuXhumanisa uMphakathi uNkk Peggy Nkonyeni. UMnuz Zikalala, uthe lo mkhankaso kuhloswe ngawo ukuqinisekisa ukuthi iyalandelwa imigomo embonini yezokuthutha nezokuthuthwa kwempahla.“Lokhu sikwenza ngoba bekunezikhalo ngokukhonya kwabokufika embonini yezimpahla. Laba bantu bokufika kumele bashayele lapha benezimvume abanazo zonke izincwadi ezidingekayo,” kusho uZikalala. UZikalala wengeze ngokuthi ukuhlolwa kuzokwenziwa emini, kanti okunye kuhlelwa esikhathini esizayo. NgoLwesithathu olwedlule abemithombo yezindaba babike ngezinsolo zokuhlaselwa kwabashayeli bamaloli bakwamanye amazwe ngesikhathi bevimbe ngokungemthetho ku-Old Airport Road, eThekwini. Kusolwa ukuthi abokufika bashaywa baphucwa okhiye babo. Labo abenqaba ukuma bakhandwa ngamatshe amaloli abo.