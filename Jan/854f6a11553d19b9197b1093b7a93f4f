BABONGA ukwesekwa izihlobo nothisha abafundi base-JG Zuma High abagile izimanga bathola o-A kuzo zonke izifundo, bathi ukusebenza ngokuzimisela nokuzinika isikhathi esanele sokubhekana nezincwadi kusukela ekuqaleni konyaka yikho okuholele ekutheni bathole imiphumela ababeyifisa. ULungisani Sibiya no-Owethu Luthuli bakhohlwe yizo zonke izinto ezingabuyiseli, bagxila ezincwadini zabo ngisho kukuningi obekuphazamisa ukufundisa nokufunda ezikoleni njengeCovid-19, iLoadshedding. Basebenzise sonke isikhathi abebenaso babhekana nezincwadi, bengena esikoleni ngisho nangezimpelasonto. Bathole o-A kwiPhysical Sciences, Life Sciences, English, IsiZulu, Geography, Mathematics kanye neLife Orientation. Ngaphezu kokusebenza ngokuzikhandla, laba besebephenduke abasizi bothisha, besiza ozakwabo uma sekuphele amahora agunyaziwe okufunda ezikoleni. Bathi bayaziqhenya nangokuthi nabebesebenzisana nabo bathole amamaki amahle. ULungisani uthe wathatha isinqumo sokuziqhelelanisa nabangani ababi nabacabanga ngezinto ezingabuyiseli, wazikhumbuza ukuthi ukuze ezokwazi ukufeza iphupho lakhe lokuba udokotela kumele asebenze ngokuzimisela. Uthe kusemqoka ukuthi uzibekele izinto ofuna ukuzifeza khona uzokwazi ukuthi yikuphi okusebenzelayo. “Ngangazi ukuthi ngiyobe sengingedwa uma sekuphuma imiphumela yokuphela konyaka. Ngikholwa ukuthi ngenze kahle ngoba nganginogqozi, ngisebenza ngokuzikhandla, ngenza wonke umsebenzi wesikole. Ngangingavumeli nokuthi kube khona okungehlulayo,” kusho uLungisani oyokwenza iziqu zobudokotela e-UKZN. U-Owethu uthe ubekholwa ukuthi uzophasa kahle ngoba esikoleni bafundiswa ukuthi uNkulunkulu akawadli amandla omuntu, okusho ukuthi uma uzimisela uNkulunkulu uyakusiza ukuthi uphumelele. Naye uthe wanquma ukushintsha impilo yakhe, waziqhelelanisa nokungabuyiseli. “Angibanga nawo umuzwa wokwenza zonke izinto ezenziwa ontanga yami. Ngakukhohlwa ukuthi ngiyingane, nganaka okusemqoka. Ngihlose ukwenza iziqu zobudokotela noma iPharmacology. Angikawutholi umfundaze, ngisamukelwe emanyuvesi ehlukene. Ngithembele ekutheni ngizothola uxhasomali kwiNsfas,” kusho u-Owethu. Beluleke abafundi abangaphumelelanga ukuba bezame kabusha uma sekuvulwe ithuba. Bathi noma kungabukeka kunzima kangakanani kodwa nabo bangakwazi ukuthola imiphumela emihle uma bengasebenza ngokuzikhandla, bathi kubafundi abenza umatikuletsheni kulo nyaka kumele bethole izifundo ekilasini lango-2021.