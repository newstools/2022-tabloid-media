ISHOSHOVU somzabalazo ebesiwa sivuka silwela ukubona i-Action SA ibangelinye lamaqembu adlisela amanye ogageni kuMasipala weTheku nakwabanye omasipala ngesikhathi kunomkhankaso wokhetho lohulumeni basekhaya, sithi sishaqekile ngokwenzeke ngemuva kokuqokelwa esikundleni esiphezulu kuMasipala weTheku. UDkt. Makhosi Khoza uthi ubuholi bukazwelonke be-Action SA bumtshele ukuthi ngeke asethenjwa ngemuva kokuthi eqokwe njengosihlalo wekomiti elinamandla lomkhandlu ngosizo lwamakhansela e-ANC eThekwini. NgoDisemba nyakenye uKhoza uqokwe yisigungu sikaMasipala weTheku njengoSihlalo weMunicipal Public Accounts Committee (Mpac), okuyisikhundla esihlale siphethwe yikhansela leqembu elibusayo, i-ANC. Njengoba i-Action SA inezihlalo ezine kuphela emkhandlwini, ukunqoba kukaKhoza ukhetho kwenzeke ngenxa yokwesekwa okuqinile kwamakhansela e-ANC. “Eqinisweni ngilimele futhi ngishaqekile ngoba bengingaboni ukuthi yini embi ngale nto engiyenzile. Ngingumuntu ofaneleke kakhulu kulowo masipala – yimi ngedwa oneziqu zobudokotela.” Ngemuva kokunqoba kukaKhoza, bobabili uKhoza kanye ne-Action SA bakuphikile ukuthi wasebenzisana ne-ANC ngesikhathi amanye amaqembu aphikisayo eqala ukumjikijela ngezinsolo. Nokho engxoxweni yeRadio 702 ohlelweni iClement Manyathela Show ngoLwesithathu, uKhoza uthe ujeziswe yiqembu ngokuthatha isikhundla sikasihlalo weMpac. “Ngatshelwe ukuthi angisathenjwa,” kusho uKhoza. Uthe uyalelwe nguMicheal Beaumont, uSihlalo we-Action SA kanye noMnuz Herman Mashaba, ongumengameli weqembu, ukuthi ehle esikhundleni sokuba nguSihlalo we-Action SA KwaZulu-Natal bese esula ebhodini lesigungu senhlangano yezepolitiki. “Eqinisweni ngilimele futhi ngishaqekile ngoba bengingaboni ukuthi yini embi ngale nto engiyenzile. Yimina umuntu oqeqeshwe kakhulu kulowo masipala – yimi ngedwa oneziqu zobudokotela,” kusho yena. UMashaba ukhiphe isitatimende ngoDisemba ethi isinqumo sikaKhoza sokuhoxa njengosihlalo kube yisivumelwano “sokusebenzisana” phakathi kwabo. UBeaumont uphinde watshela abemithombo yezindaba ukuthi ukhetho lukaKhoza lweMpac “belungacelwanga futhi belungalindelekile”. Ekhuluma ohlelweni olufanayo lweRadio 702 ngoLwesithathu ngemuva kwengxoxo ka Khoza, uMashaba uveze ukuthi bekungamampunge ukuthi uKhoza akazange akhulume namakhansela e-ANC ngaphambi kokhetho lweMpac. Uthe akulungile nokuthi uKhoza amukele lesi sikhundla ngaphandle kokwazisa isigungu se-Action SA. “Akekho ongalindela ukuthi sikholelwe ukuthi lolu daba aluzange luxoxwe ngaphambi kokuvota,”kusho uMashaba UMashaba uthe nguKhoza owacela ukwesula esikhundleni sokuba nguSihlalo weqembu eKZN kanye nelungu lesigungu kudala ngaphambi kokhetho lweMpac. Uthe lokhu kungenxa yokuthi uKhoza ubenezinkinga zemali njengoba eyilungu lomkhandlu nje elijwayelekile. Nokho ngemuva kokwengeza iholo lakhe esikhundleni seMpac, uMashaba uthe uKhoza ufuna ukuhoxisa izicelo zakhe.