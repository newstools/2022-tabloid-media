USIHLALO wamaZulu FC, uSandile Zungu, uthi bakujabulele kakhulu ukuqhathwa ne-Orlando Pirates emqhudelwaneni weNedbank Cup okulindeleke ukuthi uqale ngoFebhuwari 5, ezinkundleni ezahlukene. Usuthu luzobhekana namaBhakabhaka ku-last 32 yalo mqhudelwano othembisa ukuthi kuzoba ngomunye wemiqhudelwano eshubile. USuthu lagcina ukuphakamisa indebe eminyakeni engu-30 edlule ngesikhathi lishaya iKaizer Chiefs kowamanqamu weCoca Cola Cup ngo-1992. “Akukho nokukodwa kulokhu esingasho sithi sikuphethe, khumbula kwiNedbank Cup edlule, sahlulwa yiqembu alaseligawulwe yizembe. Siyishaye i-Arrows ebiyimbangi enamandla, sabahlula ekhaya, sabe sesihlulwa yiBlack Leopards,”kusho uZungu. “Siyazithanda lezi zinselelo esibhekene namaqembu amakhulu ngakho-ke kuMaZulu sikujabulele kakhulu ukudlala ngokulingana ngoba iPirates yilona lodwa iqembu elidlala kuDStv Premier Soccer League elingakaze lishaywe selokhu kwangena abakwaZungu,”usho kanje. “Siwashaye wonke amaqembu, iPirates iyona kuphela esingakayishayi, isishaye kabili sadlala ngokulingana kabili, ngakho kuyinselelo enhle ukudlala nayo kuNedbank Cup ekuhambeni. Singabafana abakhulu nabo bangabafana abakhulu, sidlala sobabili kuCAF, thina kuChampions League futhi sikwiConfederations Cup, ngakho-ke siyathanda ukudlala ne-Orlando Pirates,”kuqhuba uZungu. “Futhi kimina ukudlala neqembu lami lakudala kunginika injabulo eyengeziwe. Akukona ukutomulana esikhala ngakho, empeleni siyazithanda lezo zinselelo. Uma siqala ukunqoba izinkomishi sizokwenza kube yimfashini, kuzoba yilokhu esinakho.Bengilindile, yonke le minyaka,”usho kanje. Imidlalo yeNedbank Cup Last 32: NC Professionals v Mathaithai FC; Royal AM v Cape Town City;  Venda Football Academy v African All Stars; Maritzburg United v SuperSport United; University of Pretoria v Chippa United; Platinum City Rovers v Sekhukhune United; Stellenbosch FC v Baroka FC; Swallows FC v TS Sporting. Tshakhuma FC v Golden Arrows; Kaizer Chiefs v TS Galaxy;  Sinenkani FC v Free State Stars; Richards Bay v Mamelodi Sundowns Marumo Gallants v Santos; Orlando Pirates v AmaZulu; Uthongathi FC v Summerfield Dynamos FC; Black Eagles FC v Sivutsa FC