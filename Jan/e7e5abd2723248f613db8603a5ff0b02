KUNTSHONTSHWE izinkwa ezibalelwa ku-150, imali ewukheshi kanye nebhethri leveni yohlobo lweHyundai H100 ngesikhathi izinswelaboya ziduna imoto eZwelisha enyakatho yeTheku ngoMgqibelo. Ngokusho kwesitatimende seReaction Unit of South Africa esithunyelwe abemithombo yezindaba, umshayeli weveni ubehambisa izinkwa eZwelisha ngesikhathi ephambana nabasolwa abathathu abebehlome ngezibhamu. Abaphangi kuthiwa bamshaye ngesibhamu esiphongo, bamphoqa ukuthi aphume emotweni, bashaya bachitha nemoto. “Amalungu eReaction Unit South Africa (RUSA) afike endaweni yesigameko ngezithuba zabo-12:37 emini yantambama ngemuva kokuthola imibiko yokudunwa kwemoto kumshayeli. Lapho befika, amaphoyisa fice umshayeli, othole imihuzukwana ngesikhathi eshaywa,”kusho isitatimende. “Iveni itholwe yinkampani esebenza ngokuthungatha umkhondo wezimoto ezebiwe, itholakale eMaoti. Abasolwa bahambe nezinkwa ezingu-150, ukheshi nebhethri. AbeRUSA benze uphenyo olunzulu befuna abasolwa nokho bekungakaboshwa muntu,”kusho isititimende.