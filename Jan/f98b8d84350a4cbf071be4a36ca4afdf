INGANE yokuqala etetwe ngoKhisimusi kulesi sifundazwe okungeyomfana izalelwe esibhedlela eKing Edward VIII, eThekwini, ngowesifazane oneminyaka engu-39 ubudala. Lokhu kudalulwe nguNgqongoshe wezeMpilo kulesi sifundazwe, uNkk Nomagugu Simalane-Zulu ngesikhathi yena nethimba lakhe lihambele izibhedlela ezahlukene nokuvele ukuthi kusukela ngoMgqibelo ekuseni isibalo besesikhuphuke safinyelela ku-59. Lesi sibalo besihlanganisa izingane zabafana abangu-35 kanye nezamantombazane ezingu-24. Ngemuva kwalokho lesi sibalo besesikhuphuke safinyelela kwezingu-91, okungafana abangu-53 namantombazane angu-38. Ngokusho koMnyango wezeMpilo kulesi sifundazwe, kusukela ngehora lesithupha ekuseni ngoMgqibelo, besezilinganiselwa ku-33 izingane zikaKhisimusi ezibikiwe. Nokho, isibalo sakhuphuka safinyelela ku-59, okungabafana abangu-35 namantombazane angu-24, ngo-8 emini. UNgqongqoshe Wezempilo e-KZN uNomagugu Simelane uthe ingane yokuqala kaKhisimusi esifundazweni, yomfana, izalelwe esibhedlela saseThekwini iKing Edward VIII, ngowesifazane oneminyaka engu-39 ubudala. Uthe ingane ifike phakathi kwamabili, isisindo sayo singu-2.82 kg. USimelane uthe esibhedlela i-Addington, isifundazwe samukele izingane ezintathu zikaKhisimusi. “Kumele sibalule ukuthi komama abangu-26 ababelethe izingane zikaKhisimusi eThekwini, oyedwa kuphela umama ogonyiwe, okuyinto ekhathaza kakhulu ngoba ukugoma kuphephile komama abakhulelwe – kodwa kuncane ngendlela edumazayo ukugonywa. Sikhuluma nje ababili kulaba omama bavalelwe bodwa kwesinye sezibhedlela zethu,” kusho uSimelane. USimelane ufisele omama okuhle kodwa njengoba beqala lolu hambo olusha nezingane zabo ezincane. Uthe uMnyango ukhathazekile ngokuthi abancane kulaba omama ngababili abaneminyaka engu-16 ubudala, abazalele esibhedlela iNkonjeni ne-Itshelejuba, zombili lezi zibhedlela ziseZululand. “Siphinde sibe nengane eneminyaka engu-17 neneminyaka engu-18 ubudala, ebelethile e-Itshelejuba, eBenedictine, eZululand District, nasesibhedlela Osindisweni, lapha eThekwini. Uma ubheka, okugqamayo wukuthi la mantombazane aye ocansini esemncane cishe ngonyaka, okusho ukuthi amantombazane aneminyaka engu-15, 16, no-17 ubudala abezitika ngocansi,” usho kanje, wengeza ngokuthi lokhu akwamukelekile. Uthe lokhu kungenxa yokuthi ukukhulelwa usemncane kungaba yingozi enkulu kumama nengane. Uthe umama osemncane akakakulungeli ngokwengqondo nangokomzimba ukuzala ingane. “Kuyingozi enkulu yokuba nezinkinga zempilo, futhi mhlawumbe alahlekelwe yimpilo yakhe kanye neyengane. Kodwa futhi sifuna kucace ukuthi amadoda amadala akhulelisa la mantombazane asemancane kumele aboshwe abhekane nengalo yomthetho, ngoba akwenzayo kuwukudlwengula,” usho kanje. Wengeze ngokuthi baxhaphaza amantombazane asengozini yezomnotho. “Ngakho, siyagcizelela ukuthi umthetho kumele uthathe indawo yawo,” uphethe kanje.