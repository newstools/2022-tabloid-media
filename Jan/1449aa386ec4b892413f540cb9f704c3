KUNYAKAZA izinkundla zokuxhumana umphakathi waseLovu eningizimu yeTheku uzwakalisa ukukhala nokunengeka ngobugebengu othi buyaqhubeka lendawo engaphansi kukaMasipala weTheku. Umphakathi usunxusa ukuba uzibambele umhlangano ozophuma kuwo nesisombululo sokuthi yiliphi ikhambi ongalisebenzisa ukuqeda ubugebengu kulendawo ngoba ukhala ngokuthi usuhlala ngokwethuka izanya. Okufike uwucike kakhulu lomphakathi ukuthi ngesikhathi amaqembu epolitiki ekhankasa kubhekwe okhethweni lohulumeni basekhaya abaholi bawo bebeqhamuka nemibono esheshayo ukusiza umphakathi ezimweni ezahlukene njenganabo ubugebengu, kodwa muva nje konke lokho kubonakala kungasenzeki, kuyawucacela kamhlophe ukuthi abeqonde ukuzigayela amavoti. “Saphela ubugebengu eLovu athula amaqembu epolitiki. Kade kuzovotwa benisixina la nithi sinivotele, ningena imizi yethu mihla namalanga nithule manje kube besikhuluma ngepolitiki noma ngamakhansela benizokhuluma. Iphi i-DA, i-ANC,i-EFF, i-IFP namanye amaqembu. Musani ukusixhaphaza nina nithule nje kade be post (bethumela) abantu ngobugebengu endaweni nizithulele, masekuzovotwa nizobuya futhi ningene imizi yethu,”kusho esinye isakhamuzi enkundleni yezokuxhumana. Siqhube sathi: “Aninendaba nina nomphakathi into eniyifuna emphakathini amavoti aninamahloni. Nithule kanje noma sekumele nikhankase, ngoba umphakathi niwazi uma kumele uvote kuphela ngoba nizicabangela nina nezisu zenu”. “Sicela umhlangano womphakathi eLovu wokulwa nobugebengu futhi sicela ukuthenga izindweba lezi zase Groundini ezikhala kakhulu zihlale duze kurze uma nje kwathi nkente noma usemgwaqeni, yakhala nje kuthiwe vimba kwaziwe nje ukuthi meke kwakhala indweba syaphuma  silwe nobugebengu,”kusho esinye isakhamuzi. Siqhube sathi ngokubona kwaso umuzi nomuzi kubalulekile ukuthi uthenge indweba. “Noma uya estobhini iphathe ungayifaki esikhwameni ukuze methatha iskhwama, mubona ethatha amashansi ukhona uyivuthele kuvinjwe, nasemakhaya mawuzwa engathi kukhona oxakazisayo uyivuthele. Umphakathi uzokwazi ukuthi uma kukhala kumele uphume”. Esinye isakhamuzi esizichaze njengesisebenzisana nomphakathi sithe, kade sikhuluma nekhansela sifuna ukuthola ukuthi yini engenziwa kuze kufinyelele izikhalo zalobugebengu nomphakathi ukwazi ukusizakala. Uthe ikhansela libuze ukuthi mangaki amacala asevuliwe emaphoyiseni abantu abahlukunyezwa ilezigebengu kwatholakala ukuthi kwaziwa ambalwa. “Uma singaba nenamba ezoveza ukuthi mangaki ama victims ukubizwa nge stats uthi angakwazi ukuyisukumela masiphathe into ebambekayo futhi uthi akekho oseke waya e ofisi eyobika ukuthi bayahlukumezeka ngoba izikhalo ezisukunyelwayo yilezi ezirephothwayo (ezibikwayo). Angazi singenzenjani ukuthola bonke labantu asebehlukumezekile kuze sibe nento ezophatheka ngesikhathi sesifaka namaphoyisa ngoba ngeke kube namaveni azozula singakaze sibike futhi singenayo into ebambekayo,”sisho kanje lesi sakhamuzi. Siqhube sathi, ngeke baye bonke bayokhuluma neminyango, bewumphakathi badinga ukuqoka abantu futhi abazokhona ukuba ingxenye yalokhu kuzibophezela.