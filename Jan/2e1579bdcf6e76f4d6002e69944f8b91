AMAPHOYISA akwaSAPS KwaMashu enyakatho yeTheku aqhube umkhankaso wokuqwashisa ngesihlava sodlame lobulili ezindaweni ezehlukene zomphakathi, kwakhuthazwa abesimame ukuba bazivikele bona kanye nezingane zabo ngokubika emaphoyiseni khona abenzi bobubi bezobhekana nengalo yomthetho. Muva nje lo mkhankaso uhanjiswe emtholampilo osesigcemeni sakwa-B kulo leli lokishi. Kufundiswe izakhamuzi nangezinhlobo ezehlukene zobugebengu nezindlela yokububika. Kuzokhumbuleka ukuthi ezibalweni zakamuva zobugebengu ezakhishwa uMnyango wamaPhoyisa leli lokishi lavela njengenye yezindawo ezinobugebengu obuxakile. Izibalo ezakhishwa amaphoyisa akwaSAPS zavela lelo lokishi ezindaweni ezihamba phambili ngamacala okubulala, awokuzama ukubulala, awokushiswa kwempahla kanye nawokuthunjwa kwabantu. Leli lokishi laba sendaweni yesibili yezindawo ezingaphephile e-INK (Inanda, Ntuzuma, KwaMashu). Khonamanjalo amaphoyisa akwaSAPS KwaMashu abophe umsolwa (28) obefunwa ngecala lokubulala, elokuzama ukubulala kanye nolokweba imoto asolwa ngokuthi wawenza esigcemeni sakwa-C KwaMashu. Umsolwa uboshwe ngenkathi evele eNkantolo yeMantshi yaseKempton Park muva nje. Kusolakala ukuthi umsolwa waxabana noMnuz Musawenkosi Zuma (41) ngenxa yokushayelisana kabi emgwaqeni ngezithuba zabo 7 ebusuku. Umsolwa wabe esedubula ebhekise kuZuma owayenomfowabo emotweni. Umsolwa wabe esethatha imoto kaZuma wabaleka ngayo. UZuma wadubuleka amahlandla amaningi, waphuthunyiswa esibhedlela lapho afike washonela khona. Umfowabo waphuma engenamyocu. Uphenyo olwenziwa amaphoyisa lwaveza ukuthi emva kwesigameko esenzeka ku-Uthukela Road, umsolwa wabaleka waya ekubhaceni eGoli. ENkantolo yeMantshi yase Kempton Park ebevele ngecala lokutholakala nesibhamu kanye nezinhlamvu ezingekho emthethweni. Ebese evela okwesibili enkantolo, wayevele okokuqala nyakenye. Uvele eNkantolo yeMantshi yaseNtuzuma ngamacala awenza KwaMashu.