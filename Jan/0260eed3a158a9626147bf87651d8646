USIHLALO we-African National Congress (ANC) KwaZulu-Natal, uMnuz Sihle Zikalala, usigxekile isigameko sokubulawa kwabantu abayisishiyagalombili eRichmond naseNanda okwenzeke ngezikhathi ezahlukene ngoLwesihlanu olwedlule. Kudutshulwe kwabulawa abantu abayisishiyagalombili elokishini Esigcakini eRichmond ngoLwesihlanu ebusuku. Esigamekweni esingahlobene nalesi saseGcakini, kudutshulwa kwabulawa abantu abayisithupha eMawoti, ngaseNanda, enyakatho yeTheku. UZikalala uthe ukubulawa kwabantu okuhlobene nezidakamizwa kudinga ukungenelela kukahulumeni ngokushesha.“Siyalela uhulumeni ukuthi ashaqe izibhamu abhekane nabantu abangenazo izincwadi. Kumele siqede ukusabalala kwezibhamu ezingekho emthethweni. Kumele siqede izidakamizwa nokuhlukunyezwa kwabantu abadlwengulwa kanye nokubusa kwabantu abangenazo izincwadi zemvume zokuba kulelizwe,”kusho uZikalala. Khona manjalo okhulumela i-ANC esifundazweni, uMnuz Nhlakanipho Ntombela, uthe izingxabano phakathi kwamalungu ayo eMoses Mabhida Region – ikakhulukazi eMngeni – yisona sizathu esenza ukuthi i-ANC ilahlekelwe umasipala ihlulwe yiDA ngesikhathi sokhetho lomasipala lwangonyaka odlule. UNtombela uthe,  bafuna ukunika ithemba amalungu eqembu angase azizwe ephoxekile.“Kudingeke ukuthi sibuye sizoqinisekisa amalungu ethu ukuthi angalilahli ithemba kungase kuthuse manje ukwamukela ukuthi angaphansi kukamasipala we-DA kodwa bebezobheka izinqubo kusukela okhethweni lukazwelonke lwango-2014, 2016, 2019 izimpawu bezikhona ukuthi uma ungajiki ekhoneni ungase ulahlekelwe yilo masipala. Ngakho bekumele size lapha sizoqinisekisa amalungu ethu ukuthi i-ANC iseyikhaya lawo.” Kusenjalo kuvulwe ngoMsombuluko ukubhalisela amavoti ayisipesheli okhethweni lokuchibiyela lomasipala oluzayo kulesi sifundazwe. Ukhetho lokuchibiyela luzoba sezigcemeni ezine komasipala abathathu esifundazweni. Lezi zikhundla zivuleke ngemuva kokubulawa kwamakhansela eThekwini naKwaNongoma ngaphambi kokhetho lohulumeni basekhaya ngonyaka odlule. Ibamba lesikhulu sokhetho kwa-IEC KwaZulu-Natal, uNksz Ntombifuthi Masinga uthe, “Ukhetho lokuchibiyela luzoba sezigcemeni ezi-4 komasipala abathathu esifundazweni okubalwa uThekwini, uKhahlamba eBergville kanye nomasipala baKwaNongoma. Wonke la makhansela ngaphandle kwaseBergville empeleni abulawa ngaphambi kokuthi athathe izihlalo zawo njengamakhansela komasipala bawo. Ngakho lokho okudale ukuthi kuvuleke isikhala kumasipala wabo kanti nezimenenja zomasipala sezidalule lezo zikhala.”