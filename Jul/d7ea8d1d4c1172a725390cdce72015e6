KUBUKEKA sengathi i-Orlando Pirates isinqumile ngekusasa lomunye wezihlabani kuleli qembu njengoba kuqhubeka izinqumo ezibalulekile kuleli qembu ngaphansi komqeqeshi omusha uJosé Riveiro. Njengoba uThabang Monare esebuyile kuleli qembu, esayine inkontileka yonyaka omusha izinkomba zithi uzakwabo wasesiswini uBen Motshwari usezosala kule sizini entsha yize kunemibiko ekhomba ukuthi uyaphuma. URiveiro uchithe amasonto ambalwa edlule ebabhekisisa kahle bonke abadlali beBhakabhaka, kanti izinkomba zithi lo mqeqeshi waseSpain uhlabeke umxhwele ngoMotshwari futhi kukholakala ukuthi uhlela ukumgcina eqenjini. Imibiko yakamuva yabezindaba iveze ukuthi lo mdlali wasesiswini angase athinteke ngenxa yezinguquko kuBucs ngemuva kokushiya inqwaba yabadlali okubalwa kubo uNtsikelelo Nyauza noThulani Hlatshwayo abanamava. UMotshwari, odlale imidlalo engu-20 kuyona yonke imiqhudelwano kuBucs ngesizini edlule, ubesebenza kanzima elungiselela iqembu ngaphambi kokuqala kwesizini ngenhloso yokujabulisa umqeqeshi omusha ukuthi abe seqenjini azoqala kulo emkhankasweni ka-2022/23. Khonamanjalo iMamelodi Sundowns ayikaliphonsi ithawula ngokufuna unozinti weSuperSport United, uRonwen Williams, kodwa kutholakala ukuthi kunezizathu ezehlukene ezibambezela isivumelwano. Kubikwa ukuthi ompetha beDStv Premiership bebenethemba lokuthi isivumelwano sikaWilliams sizobe sesiphelile ngesikhathi iqembu liqala ukulungiselela isizini. Kubonakale sengathi iqembu lizolungisa izinto ngokushesha. Imithombo engaphakathi kuSundowns idalule ukuthi isivumelwano uma kwenzeka siphumelela sizodala ukuthi unozinti weSundowns uRicardo Goss ephambana naye njengengxenye yesivumelwano. Kodwa iqiniso lokuthi isikhulu esiphezulu seSuperSport uStan Matthews wayesesibhedlela, nokuthi iSuperSport yayingakaqoki umqeqeshi ngaleso sikhathi, kwakuyizizathu ezinkulu ukuthi isivumelwano singahambanga ngaleso sikhathi. UHunt uzimisele ngokuqinisekisa ukuthi iSuperSport iba nomdlali ophelele esikhundleni somuntu obalulekile njengoWilliams, obe yingxenye ebalulekile kuSuperSport eminyakeni edlule, eyisiza ukuthi iphumelele emiqhudelwaneni yezindebe. Ngokolwazi olutholwe yimithimbo yezindaba, uGoss usevulelekile ukudlulela kuSuperSport United, ngenxa yokuthi maningi amathuba okuthi athole umdlalo, njengoba elale endaweni yesine ngesizini edlule kuSundowns elandela uDenis Onyango, uKennedy Mweene kanye noReyaad Pieterse. ISundowns kubikwa ukuthi inethemba lokuthi isivumelwano sizophothulwa ngaphambi kokuthi kuqale isizini ukuqinisekisa ukuthi isikwati siyahlangana. Khonamanjalo, ompetha bamukele u-Abubeker Nassir wase-Ethiopia, ojoyine iqembu eRustenburg ngamalungiselelo okulungiselela isizini.  Kukholakala ukuthi uNassir ubeyingxenye yemidlalo yobungani edlalwe yileli qembu ngempelasonto edlule.