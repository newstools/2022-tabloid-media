LINGASE lingaphumeleli iphupho lamaciko amancane aseNanda enyakatho yeTheku, athole ithuba lokuyoncintisana namaciko akwamanye amazwe emncintiswaneni iWorld Championships of Performing Arts ezoba seLos Angeles ngesonto elizayo. Okuzokwenza lokhu ukuthi eqembini lala maciko angaphansi kweGo! Durban Musical Theatre, angu-6 awawatholanga amaVISA ngenxa yesimo sezimali sasemakhaya. Lokhu kusho ukuthi leli qembu elinamalungu angu-10, ngeke lisakwazi ukuya kulo mncintiswano. La maciko athola ithuba lokuya kulo mncintiswano ngemuva kokunqoba kwiSouth African Campionships of Performing Arts eyayiseRustenburg ngo-Okhthoba ngonyaka owedlule. Azoqhudelana namanye amaciko anqoba kulo mqhudelwano emazweni wawo. Abazali bala maciko sebenxuse uMengameli wezwe, uMnuz Cyril Ramaphosa, ukuthi angenelele. Babhale incwadi bechaza ngosizi lwabo nomthelela okuzoba nawo ezinganeni zabo uma zigcine ziphunyukwa ithuba lokuyohlanganyela ndawonye nozakwabo eMelika. UMnuz Des Govender oyiMenenja kwiGo! Durban Musical Theatre, uthe badumele ngokungaphumeleli kwezicelo zamaVISA ngoba leli ithuba eliyingqayizivele, ukuya kwawo eMelika bekuzokwakha ikusasa lawo, kwakhele nedolobha igama kwezobuciko. “Kuyadumaza ukusondela ekufezeni iphupho lakho kodwa ngenxa yezimo ophila ngaphansi kwazo, ulibona lishabalala ngenxa yokuthi awukwazi ukuhamba ezweni lakho. Amaciko aphatheke kabi kakhulu ngalokhu,” kusho uGovender. Ngaphambi kokulungiselela ukuya eMelika, uMasipala weTheku uhlelele la maciko umcimbi wokukoleka imali ezobhekelela izindleko zohambo lwawo. IPhini leMeya yeTheku uKhansela Philani Mavundla, lithe uhlelo lweGo! Durban Musical Theatre luwusizo kubantu abasha. “Isikhungo siba nemcimbi emibili ngokanya lapho kusetshenziswa umdanso nomculo ukufundisa ngezihloko ezehlukene ezibalulekile emphakathini,” kusho uMavundla othe uhlelo lusiza nemndeni kanye nemiphakathi amaciko aphuma kuyo. Okhulumela i-Embassy yaseMelika uMnuz David Feldmann, uthe nakuba izicelo zala maciko zingaphumelelanga kodwa lisakhona ithuba lokuba zibuyekezwe. Uthe isizathu sokungaphumeleli kwezicelo zigcinwa siyimfihlo.