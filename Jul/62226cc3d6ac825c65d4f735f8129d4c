KULINDELEKE ukuthi kushiyane ukwenza kubaqeqeshi abaqeqesha amaqembu agijima kuPremier Soccer League (PSL) kulesizini ka-2022/2023 okubhekeke ukuthi iqale ezinsukwini ezibalwa ezizayo. Ukusayinisa kwamaqembu abaqeqeshi izingqapheli kwezemidlalo ezikuchaza njengemizamo yokushubisa umbango wesicoco ikakhulukazi kuDStv Premiership. Kulamaqembu kukhona asayinise abaqeqeshi abasebasha, kodwa cishe omdala kunabo bonke ngokweminyaka uKhabo Zondo oqashwe yiRoyal AM. Imithombo yezindaba ithathe isinqumo sokubheka ukushiyana kweminyaka yokukhula kubaqeqeshi. Lokhu kwenzeke ngemuva kokuqokwa kukaDaine Klate njengomqeqeshi weChippa United. UKlate oneminyaka engu-37 ubudala ubukeka engomunye wabaqeqeshi abangene esihlalweni esishisayo njengoba kwaziwa kamhlophe ukuthi USihlalo weChippa United, uChippa Mpengesi akacucuzi ukuxosha umqeqeshi uma esebona ukuthi akaqhamuka nezithelo ezigculisayo. Kodwa uKlate akayena umqeqeshi omncane kunabo bonke abangene kule sizini ka-2022/23. IMarumo Gallants iqoke uRomain Folz (32), ngemuva kokuqeda ubudlelwano babo noDan Malesela. UFolz uke wasebenza eBotswana njengomqeqeshi weTownship Rollers futhi uthenjwa ukuthi nguyena ozohola leli qembu kowamanqamu eNedbank Cup emidlalweni yasekhaya neyezwekazi, njengoba leli qembu laseLimpopo lizoqhudelana kwiCAF Confederation Cup. Omunye umqeqeshi osevile eminyakeni engu-30 nguRulani Mokwena ongumqeqeshi weMamelodi Sundowns. Lo mqeqeshi oneminyaka engu-35 ubudala usehole iSundowns yanqoba izicoco zeDStv Premiership ilandelana njengomqeqeshi, esebenzisana noManqoba Mngqithi (51). UVusumuzi Vilakazi noMabhuti Khenyeza baqokwe njengabanye abaqeqeshi kuGolden Arrows okubenze babalwa nabaqeqeshi abancane kunabo bonke kuligi. UVilakazi uneminyaka engu-39, uKhenyeza yena ngoJuni ubehlanganisa iminyaka engu-40. Umqeqeshi weSekhukhune United uMacdonald Makhubedu uhlanganisa iminyaka engu-40 ngoSepthemba. Umqeqeshi weTS Galaxy uSead Ramovic ungomunye wabaqeqeshi abaseminyakeni yawo-40. Lo mdlali owake wadlala kuBundesliga yaseGermany uneminyaka engu-43 ubudala, ulingana nomqeqeshi weRichards Bay uPitso Dladla. Umqeqeshi waMaZulu uBrandon Truter uneminyaka engu-45 kanti umqeqeshi osanda kuqokwa kwi-Orlando Pirates uJose Riviero uneminyaka engu-46 ubudala. Umqeqeshi weKaizer Chiefs u-Arthur Zwane uneminyaka engu-48. Kunabaqeqeshi abambalwa abaseminyakeni yawo-50. Umqeqeshi weMaritzburg United uJohn Maduka, uKaitano Tembo weSekhukhune United no-Eric Tinkler weCape Town City balingana noMngqithi oneminyaka engu-51, kanti umeluleki weStellenbosch uSteve Barker ona-54. Umqeqeshi weSwallows FC, uDylan Kerr, uneminyaka engu-55 kanti uGavin Hunt weSuperSport United uneminyaka emithathu ubudala eneminyaka engu-58. Umqeqeshi omusha weRoyal AM uKhabo Zondo nguyena omdala kunabo bonke kuligi eneminyaka engu-60.