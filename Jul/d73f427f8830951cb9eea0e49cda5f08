KUPHENDULEKE imikhuleko emindenini engu-12 yaseMzinyathi, eyabhidlikelwa imizi ngesikhathi kuhlasele izikhukhula ezazinamandla, lemikhuleko igcwaliseke ngenkathi iMeya yeTheku uKhansela Mxolisi Kaunda, eyinika izikhiye zezindlu ezakhelwe uMasipala weTheku. Umasipala wawuthembise ukuthi abantu abakhahlanyezwa izikhukhula abebesabhace kwizakhiwo zomphakathi, bazokwakhelwa izindlu. Ukwakhela le mndeni izindlu kwenziwe ngaphansi kohlelo Umqhawe Housing Project. UNks Agnes Cele ongomunye wabahlomulile, uthe babengathembi ukuthi bayosizakala. Uthe babecabanga ukuthi isethembiso sokubakhela izindlu ngeke sifezeke njengeziningi ezenziwa osopolitiki ezingafezeki. “Ngiyabonga ngalokhu okwenzekile. Sasilokhu sizitshela ukuthi into engekho ukuthi sizokwakhelwa izindlu. Ngiyajabule, futhi ngiyaqhenya ngokubona iMeya izifikela yona la ekhaya,” kusho uCele othe ukwakhelwa kwabo indlu kujabulise nezingane zakhe. UNks Ngcobo yena uthe ukholwa ukuthi indlu izophephisa impilo yakhe ngoba ebeseqalwa ukugula ngenxa yokungenwa amakhasa la abebhaciswe khona. Ubonge kumasipala ngokufeza isethembiso. UKaunda uthe umasipala unqube ukusebenzisa Umqhawe Housing Project ukwakhela abantu izindlu ngoba abaningi ababhidlikelwa imizi bebevele bezohlomula kulolu hlelo. Uthe kwaphuthunyiswa nokubakhela izindlu kowda kwaqinisekiswa ukuthi ziba sezingeni. “Uhulumeni uluqalile uhlelo lokuthi sikwazi ukulekelela imndeni eyakhahlanyezwa izikhukhula, siyikhiphe emahholo ibuyele emakhaya afudumele. Uhlelo lokwakha izindlu obeluvele lukhona, sibabeke phambili ukuze bezosheshe bebuyele emakhaya,” kusho uKaunda. Uveze ukuthi uhlelo lokwakha izindlu lusazoqhubeka, umasipala uzosebenzisana noMnyango wokuHlaliswa kwaBantu wesifundazwe. Uthe bahlose ukuthi kufike u-Ogasti ingxenye enkulu yabantu isizitholile izindlu. Uthe kukhona abazothola izindlu zesikhashana, uma uhlelo lokwakha izindlu selusebenza ebese bakhelwa izindlu khona lapho. Uthe baningi nabazosuswa emakhaya ngenxa yokuthi indawo abebakhe kuyo asikhekho kwisimo esikahle. UKaunda uphinde waba nomhlangano nomphakathi lapho abewuchazela khona ngezinhlelo zokuhambisa izidingongqangi kule ndawo. Njengoba ukushoda kwamanzi kusayinkinga enkulu eMzinyathi, uKaunda thembise ukuthi izakhamuzi zizowathola amanzi khona maduze.