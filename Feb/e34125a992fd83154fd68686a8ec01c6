INHLANZI ishelwe amanzi kowesilisa (50) obefunelwa amacala amaningi okudlwengula kusukela ngo-2008 ngenkathi amaphoyisa ophiko lweFamily Violence, Child Protection and Sexual Offenses esiteshini saseNanda emgaxa ozankosi eMalukazi eningizimu yeTheku ngomhlaka 30 Januwari. Lo wesilisa kubikwa ukuthi izisulu zakhe zonke wayesuka nazo enkabeni yedolobha, ewumuntu ofuna ukusizwa ngokuthile eSiphingo. Uma sebefika eSiphingo wayehamba nabo eduze kwendawo eyihlathi eseWattle Place, lapho ayefike ebaklinye, abadlwengule, ephinde ebaphuce yonke impahla yabo. Kubikwa ukuthi aba ngu-22 amacala okudlwengula enziwa ngendlela efanayo. Uphenyo lwamaphoyisa lube seluwaholela endlini eseMalukazi lapho kutholwe khona umsolwa, ophinde wakhonjwa izisulu zakhe. Umsolwa uvele enkantolo yeMantshi yaseThekwini ngoLwesibili ngesonto eledlule. UNgqongqoshe woMnyango wokuThuthukiswa koMphakathi KwaZulu-Natal uNkk Nonhlanhla Khoza, uthe umnyango uzibophezele ekusebenziseni nabomthetho ukuze kuzoboshwa bonke abadlwenguli kulesifundazwe. Uncome amaphoyisa ngokuthola lo mlisa emva kweminyaka engu-14 efunwa, wengeza ngokuthi kuzobuyisa ithemba emphakathini. “Siwashayela ihlombe amaphoyisa ngokubopha umsolwa, sikholwa ukuthi uphenyo lwawo luzonika izisulu zakhe ukuthula. Ukuboshwa kwendoda enonya kuthumela isifundo kwizigebengu ukuthi ingalo yomthetho inde, izokuthola ngale kokuthi sekuphele isikhathi esingakanani uyibalekela,” kusho uKhoza. Uthe izigameko zokudlwengula zibhidliza lokho obese kwakhiwe uhulumeni okuhlose ukwenza impilo ibe ngcono ezinganeni nakubantu besifazane. Uthe izisulu zalo msolwa zizothola usizo lokwelashwa ngengqondo ukuze zizokwazi ukufakaza enkantolo. Unxuse zonke izinhlaka zezokuphepha ukuba zisize kuphenyo lwamanye amacala okudlwengula. Unxuse nabanye besifazane abayizisulu zika msolwa ukuba bephumele obala ukuze umsolwa ezothola isigwebo esizoba isifundo nakwabanye. Uthe osonhlalakahle bomnyango bahlale bekulungele ukusiza abesimame nezingane eziyizisulu zezigameko zokunukubeza ngokocansi nezokudlwengula. IHhovisi likaKhomisha wamaPhoyisa akwaSAPS KwaZulu-Natal, lithe lokhu kutshengisa ukuthi amaphoyisa asezithendeni zabo bonke abacabanga ukuthi bangaphunyuka engalweni yomthetho uma bedlwengule abesimame. Lithe basebenzisa izinhlelo ezehlukene uma kwenziwa uphenyo kuzo okufaka nokubambisana namalungu omphakathi.