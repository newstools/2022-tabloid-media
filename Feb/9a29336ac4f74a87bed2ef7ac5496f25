UMnyango wamaPhoyisa uncome amaphoyisa akulesi sifundazwe ngokuxazulula isigameko sokudutshulwa kwabantu eMbumbulu eningizimu yeTheku. UMnyango wamaPhoyisa uzilandele ngeso lokhozi izehlakalo ezenzeke eMbumbulu, ngaphandle kweTheku, lapho ilungu leqembu lezigelekeqe ebelibalekela amaphoyisa, libambe isalukazi esinezingane ezimbili amahora ambalwa. Kusolwa ukuthi lesi simo sokuthunjwa sisukela esigamekweni sokugetshengwa kwebhizinisi esenzeke ngoLwesibili olwedlule ekuseni, eCato Ridge, entshonalanga yeTheku lapho amadoda amahlanu egebenge abasebenzi besitolo omakhalekhukhwini ebakhombe ngezibhamu. Leli qembu lezigebengu lebe inqwaba yomakhalekhukhwini ngaphambi kokuba libaleke endaweni yesigameko ngemoto ebalekele eMbumbulu, ngokuhamba kwesikhathi lahamba ngezinyawo ngemuva kokuhluleka ukuyilawula lashayisa imoto abebebaleka ngayo. Amaphoyisa ophiko lwe-K9 Unit kanye neSpecial Task Force nawo angenele umjaho, ejaha abasolwa ababaleke bangena ehlathini. Ngesikhathi kuboshwa umsolwa oyedwa, omunye umsolwa obehlomile ubaleke wangena emzini oseduze wabamba abebephakathi, isalukazi nabazukulu baso ababili abancane. Ngemuva kokungaboni ngaso linye isikhathi eside, abaxoxisana nabo bakwazile ukukhulula ohola impesheni nabazukulu bakhe bengenamyocu. Umsolwa utholwe enezikhali waboshwa. UNgqongqoshe wamaPhoyisa, uGeneral Bheki Cele, usencome izinhlaka ezahlukene zamaphoyisa ezibambe iqhaza kulo msebenzi wamaphoyisa.