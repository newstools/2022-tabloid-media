USOMLOMO weTheku uKhansela Thabani Nyawose, uncoma ukusebenza ngokubambisana kanye nokuzithoba nokuhloniphana kuloMasipala anguSomolomo kuwo, futhi uthi alikho elinye ikhambi elingakwazi ukusebenzisana ngokukhuleka ngaphandle kwaleli lokuhloniphana niqhamuka ezinhlanganweni ezahlukene. UKhansela Nyawose uphawule kanje ngesikhathi ebuzwa ngohambo aseluhambile ehlezi esihlalweni sokuba nguSomlomo kuMasipala weTheku, njengoba ezinsukwini ezimbalwa ezedlule ubehlanganisa izinsuku ezingu-40 eqhwakele lesi sikhundla ngokwethikithi le-African National Congress (ANC). “Kuningi kakhulu njengomholi engikufundile, okokuqala ukufunda ukuhlela oguqukweni olufika neesivinini mina ebengingalulindele empilweni yami njengosopolitiki nomholi kodwa okwesibili engikufundile ukuba nekhono lokusebenza nabantu abaningi abehlukene abaqhamuka ezinhlanganweni zombusazwe ezingafani kanye nabasebenzi boMkhandlu engikwazi ukuxhumana ngendlela enenhlonipho nesizotha. Yilokho engikufundille nokuthi ke ufunda izinhlelo zenqubo yohulumeni basekhaya ngiyaqhubeka ngiyazithuthukisa ngolwazi. Futhi ngiyaqinisekisa ukuthi ngingumholi owenza umsebenzi ngendlela efanele kaSomlomo,”kusho uKhansela Nyawose. Mayelana nezinkinga ezikhungathe abanye bomasipala abangene emshadweni wokubambisana lapho elingekho khona iqembu eliphumelele ngamalengiso uthe, “Okwamanje asikabi nazimo esingathi ziyasikhinyabeza kodwa njengoSomlomo ukusebenza kuMasipala ingekho inhlangano ewine ngamalengiso esho ukuthi kumele noma ngabe ubani osesihlalweni anikezwe umsebenzi asebenze ngokwentobeko. Ngenye yezinto engizifundile esho ukuthi uma ungumholi kumele uhloniphe nanoma yimuphi umholi oyikhansela, akuhambi ngokuthi mangakanani amavoti noma izihlalo eninazo kumasipala. Kuhamba ngeziqu zobukhansela ngoba ikhansela ngalinye libalulekile kulomasipala engiwusomlomo kuwona”. Uthe uhulumeni wokubambisana esigabeni sohulumeni basekhaya enye yezinkinga ukuthi awukho umthetho olawula ukuphathwa kwawo nokunganyelwa kokusebenza kwezinhlangano ngokubambisana, wathi kuxhomekeke ekubambisaneni kwalezo zinhlangano noma kwalezo zinhlangano zombili nabaholi kulowo masipala. “Mina engikufundile kuMeya uKhansela Mxolisi Kaunda, uyagcizelela ukuthi konke esikwenzayo masisebenze ngokubambisana, nenhlonipho, thina siyaxhumana kakhulu ngakho konke,”usho kanje. UKhansela Nyawose ukhuluma kanjena nje kunodaba lukaDkt. Makhosi Khoza oqokwe njengoSihlalo wekomidi elibhekele ukusebenza kwezimali zomkhandlu, olubewudaba olugqame kakhulu kulezi zinsuku ezedlule njengoba waqokwa ngokusizwa amnakhansela e-ANC emkhandlwini weTheku nokuyisinqumo esingehlanga kahle ebuholini be-Action SA kuzwelonke. Lokhu kugcine ngokuthi kuthathwe isinqumo sokuthi ahoxiswe ekubeni nguSihlalo we-Action SA  eKZN, isikhundla sathathwa uMnuz Musa Kubheka. Ephawula ngokuthi lokhu kungaba kuzoba nomthelela ongakanani esikhundleni uDkt. Khoza aqokelwe sona sokuba nguSihlalo wekomidi elibhekele izimali zomkhandlu aqokwe kusona ngokusizwa amakhansela e-ANC, uKhansela Nyawose uphendule kanje, “Masiqale sivume ukuthi uDkt. Makhosi Khoza, ngelinye lamakhansela eslilihlonipha kakhulu kuMasipala weTheku ngenxa yokuba mkantshubomvu emkhakheni wezobuholi futhi ke okungimangaza kakhulu ukuthi i-Action SA sazi ukuthi iyinhlangano eqhakambisa ukulwa kakhulu nenkohlakalo negqugquzela ukuthi uhulumeni usebenze ngendlela ecacile  nesobala kubantu bonke. Manje kuyasidida kakhulu uma amakhansela e-ANC amanhe amakhansela emola uKhansela Khoza njengoSihlalo wekomidi elibhekele ukusebenza kwezimali zomkhandlu, okuyikomidi elibasophondweni lokugwema inkohlakalo nokungasebenzi ngendlela kukaMasipala esicabanga ukuthi ukuthi ngezinye zezinto i-Action SA ejwayele ukukhuluma ngazo neyaziwa ngazo. Kuyasiphazamisa  uma usihlalo wesifundazwe waKwaZulu-Natal eyikhansela eThekwini enikwa lowo msebenzi abe seyashushiswa apanishwe aphinde ajeziswe, ngokuthi i-ANC imesekeli ukuba abeyikhansela nOSihlalo walelo komidi kodwa-ke ngeke ngikhulume egameni le-Action SA ngoba njengamanje noma ngabe ekhishiwe ekubeni nguSihlalo wesifundazwe kodwa useyikhansela angikholwa ukuthi ukukhishwa kwakhe esihlalweni sokuba ngusihlalo wesifundazwe kungalandendela ukuthi aze akhishwe ekubeni yikhansela lokho kuyobe kusho okubi kakhulu kwintando yeningi ngoba uMasipala waseThekwini thina sonke singamakhansela sijabule kakhulu ngoDkt. Makhosi Khoza ekubeni ngusihlalo waleli komidi aliholayo”. Abantu balindele lukhulu kuhulumeni osanda kuqokwa ikakhulukazi kuMasipala weTheku, ngakube yiziphi izinhlelo zentuthuko eziseqhulwini ngenhloso yokwenza ngcono impilo yabangtu njengoba isimo sibonakala singesihle kwezinye izindawo? “Esikubeke eqhulwini uzokhumbula ukuthi uma ngemukela lomsebenzi njengosomlomo ngakhuluma into efanayo neyashiwo uMhlonishwa uKaunda, into yokuqala edinga ukulungiswa udaba lwamanzi eThekwini, kube udaba lukagesi kanye nodaba lokuhlanza idolobha kanye nayo yonke indawo kaMasipala nasemalokishini, kanti konke lokho sekuyalungiswa,”usho kanje.