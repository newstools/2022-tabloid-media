KUGCINE ngokuthi kuphume isidumbu ezehlakalweni ezahlukene ezenzeke KwaDabeka, entshonalanga yeTheku, ngoMsombuluko ezihlanganisa nowesilisa odutshulwe ekhanda washona ngesikhathi efika esibhedlela. Ngokusho kukaShawn Herbst okhulumela abakwaNetcare 911, bathole umbiko ngesigameko sokudubula esenzeke emgwaqeni ongu-211444, KwaDabeka, ngaphandle kwasePinetown, eNtshonalanga yeTheku. “Imibiko iveza ukuthi izakhamuzi zizwe umsindo ehlathini zase ziyophenya. Ngemuva kokuthola lapho lo msindo usuka khona, bathole owesilisa osekhulile engaphenduli egcwele igazi. “Ngesikhathi abosizo lokuqala befika endaweni yesigameko, bathole ukuthi isiguli silimele kanzima ngemuva kokudutshulwa ekhanda laso,”kusho uHerbst. Uthe owesilisa ulashelwe endaweni yesigameko ngabezimo eziphuthumayo bakwaNetcare 911 ngemuva kwalokho waphuthunyiswa esibhedlela ukuze athole ukunakekelwa okwengeziwe. “Nokho, ngenxa yokulimala kwaso kanzima isiguli sishone ngesikhathi sifika esibhedlela,” usho kanje.Uthe izimo eziholela ekudutshulweni kowelisa kuphenywa amaphoyisa. Ngokusho kokhulumela amaphoyisa uLt Colonel Nqobile Gwala alikho icala elivuliwe. Kwesinye isehlakalo esingahlobene nalesi kubikwa ukuthi kukhalwe ubumaye maye esikoleni samabanga aphezulu, eBuhle Bemfundo, KwaDabeka, ngesikhathi iqulu labafundi livuka umbhejazane ligwaza abanye abafundi, kwalimala kabi abathathu ngawo uMsombuluko. Kuthiwa indaba iqale ngoLwesihlanu ngemuva kokulahleka kweselula yomunye wabafundi bakaGrade 10 kulesi sikole. Kuthiwa kube sekuba nokusongelana ngokuthi uma ingatholakali kukhona okuzokwenzeka njengoba ngoMsombuluko kube sekugwazana abafundi. Khonamanjalo kuboshwe abantu abathathu bathweswa amacala okubulala owesilisa obeduke ngoMsombuluko odlule. Isidumbu sikaMbuso Patrick Nhlosi (22) sitholwe emfuleni uMngeni, ngaKwaDabeka. “Amaphoyisa asebenze ngokuzikhandla, ezama ukuhlanganisa wonke amachashazi mayelana nokuduka kwakhe. Isidumbu sakhe sitholakale ngoLwesithathu olwedlule, silahlwe emfuleni uMngeni, ngaKwaDabeka. Utholakale enqunywe uqhoqhoqho futhi enamanxeba okugwazwa ekhanda,” kusho okhulumela amaphoyisa uLieutenant Colonel Nqobile Gwala. Kuvulwe icala lokubulala esiteshini samaphoyisa eNtuzuma. Kamuva kwaboshwa abantu abathathu abaneminyaka engu-37 kuya ku-40 bavela eNkantolo yeMantshi yaseNtuzuma ngoLwesihlanu olwedlule. Bagqunywe esitokisini, kulindeleke ukuthi baphinde bavele enkantolo ngoLwesihlanu.