KULINDELEKE ukuthi umqondo wonke wabalandeli bakanobhutshuzwayo ugxile kuNedbank Cup kusukela namuhla,  kuleli sonto njengoba kulindeleke ukuba kucace ngamaqembu angu-16 azobe esedlulela esigabeni esilandelayo salomqhudelwano odidiyele amaqembu eDStv Premiership,  eGladAfrica Championship kanye nawesigaba sesaSafa. I-TS Galaxy ephethe i-GladAfrica Championship iqale kanzima ukuvikela isicoco sayo ngesikhathi ivakashele iChippa United, kodwa yamangaza iKaizer Chiefs kowamanqamu nyakenye okwenzeka ngemuva kokuba seyiyinqobe yonke imidlalo emihlanu edlule yeNedbank Cup, njengoba yayisungulwe ekuqaleni kwesizini edlule. Njengamanje udaba olusematheni kubathandi bezemidlalo oluthi iTS Galaxy ingakuphinda yini lokho  kokushaya iChiefs iphinde iyivikele lendebe? Umdlalo wamalamaqembu omabili kulindeleke ube ngoMgqibelo, Febhruwari 12, eFNB Stadium, eGoli, ngo-6 ntambama. IChiefs izobe ihlanganisa iminyaka engu-20 ikulomqhudelwano esiwunqobe izikhawu ezingu-14 njengoba kulempelasonto izobhekana neqembu elayihlula kabuhlungu kwifayineli ngo-2019. Umzuliswano wamaqembu angu-32 kulomqhudelwano uqale ngoFebhuwari 4 ngomdlalo obuphakathi kwe-University of Pretoria neCippa United.Kunqobe i-University of Pretoria ngo-2-0. Amakhosi azobe ezingela isicoco sokuqala seNedbank Cup selokhu agcina ukunqoba ngo-2013 ngaphansi kwesandla sikaStuart Baxter. Womabili lamaqembu asanda kutholana emdlalweni weDStv Premiership obungo-Agasti 22 nowaphela ngo-0-0. Amaqembu asezibekisele indawo kuLast 16 yiSwallows, yi-Orlando Pirates, yi-University of Pretoria, Tshakhuma Tsha Madzivhandila (TTM) kanye neMamelodi Sundows. ISwallows izibekisele indawo ngemuva kokushaya ngo-2-1 i-TS Sporting, iPirates iphunyeke ngembobo yenaliti ka-1-0 kuMaZulu FC, i-University of Pretoria ithole ithikithi lokudlulela phambili ngokushaya iChippa United ngo-2-0,iTshakhuma 1 (7) -1 (6) Golden Arrrows. IMamelodi Sundowns izibekisele indawo ngemuva kokunenebula iRichards Bay FC ngo-4-0. Cishe kuyo yonke lemidlalo esidlaliwe wonke amaqembu abesebenza ngokuzikhandla ukukhombisa ukuthi asilambele lesi sicoco seNedbank Cup. Imidlalo elandelayo yeNedbank Cup: February 9: Venda Football Academy v African All Atars (3pm), Maritzburg United v Supersport United (6pm) February 11: Uthongathi v Summerfield Dynamos (3pm), Stellenbosch v Baroka (6pm) February 12:  NC Professionals v Mathaithai (3pm), Platinum City Rovers v Sekhukhune United (3pm), Royal AM v Cape Town City (3pm), Kaizer Chiefs v TS Galaxy (6pm) February 13: Black Eagles v Sivutsa (3pm), Marumo Gallants v Santos (3pm), Sinenkani v Free State Stars (3pm)