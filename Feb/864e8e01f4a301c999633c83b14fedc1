SEKUGXEKWE uMnyango wezeMfundo wesifundazwe ngodaba lwabafundi abaningi abangakazitholi izikhala zokufunda, kukhalwa nangezikole ezingafuni ukubhalisa abafundi abamnyama. UNks Hlengiwe Mkhaliphi wophiko lwezabasebenzi kwi-Economic Freedom Fighters (EFF), uthi badumele ngokuthi kuze kube imanje kukhona abafundi abangakaze balubhade ezikoleni kusukela kuqala unyaka wokufunda ka-2022. Usho lokhu ngemuva kokuthi amalungu aleli qembu ehambele ezikoleni ezehlukene eThekwini ukuyohlola isimo ngemuva kokuthola izikhalo kubazali muva nje. Ohlange High eNanda, amalungu e-EFF athole ukuthi bangu-40 abafundi bakaGrade 8 abebengakabhalisi. UMkhaliphi uthe bafisa ukuthi umnyango ungenelele ngokushesha ngoba sekukhona nezinsolo zenkohlakalo ezithinta uthishanhloko wesikole, kuphinde kusolwe nokuthi akakulaleli okushiwo iSchool Governing Body. “Kuthiwa uthishanhloko ufuna imali yokufunda kubantwana abaphuma emakhaya ahlwempu ekubeni isikole saziwa ngokuthi isikole okungakhokhwa kuso,” kusho uMkhaliphi othe bakhathazekile ngomthelela lokhu okuzoba nawo kubantwana. Babe sebedlulela eMandlethu Primary, KwaMashu, nakhona bathola ukuthi kunenkinga efanayo. Uthe uthishanhloko wenqaba waphetha ukuthatha abafundi, kodwa waphinde washintsha umqondo wathatha ingxenye yabafundi emva kwesikhathi eside kulindiwe. UMkhaliphe wengeze ngokuthi lokhu kwenza ukuthi abanye abazali begcine bengazibhalisanga izingane zabo ngoba base behambile, okwenza ukuthi kugcine kuba nokudideka ngokumele bekwenze ukuze kuzobhaliswa izingane zabo. UMnuz Muzi Mahlambi okhulumela umnyango, uthe abazali kumele beye emahhovisi omnyango uma izingane zabo zingakabhaliswa ezikoleni. Uthe izikole zayalelwa ukuthi zingabe zisabemukela abafundi abangazifakanga izicelo abafika sebezobhalisa. Uthe banquma lokhu ngenhloso yokuqeda ngeziminyaminya ezenzeka uma sekumele kubhaliswe ezikoleni. Uthembise ukuthi akekho umntwana ongeke asithole isikole uma erzoya ehhovisi lomnyango eliseduzane. “Akhona amakomidi okubhalisa abafundi asebenza ngokwezifunda. Wonke umzali ongenaso iskole angabe esaya eskoleni, aye ehhovisi lesifunda. Zonke izingane eziya kula mahhovisi ziyofuna isikhala sokufunda sezifakiwe ezikoleni,” kusho uMahlambi.