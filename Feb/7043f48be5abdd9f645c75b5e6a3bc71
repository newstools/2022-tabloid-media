ZISAQHUBEKA nokudala umonakalo izidakamizwa iwunga nencika eMlazi, amaphoyisa eSAPS athi kudingeka ukuthi abazali babambisane nezinhlaka zezomthetho kanye nabaholi bomphakathi khona kuzovikelwa abantwana babo ekuphendukeni imilutha yalezi zidakamizwa. Lokhu kuvele ngesikhathi amaphoyisa asesiteshini esiseMlazi, ehambele Ekwazini High ukuyoqwashisa ngezinhlobo ezehlukene zezidakamizwa nezobugebengu, okwenzeke ngemuva kokuthi uthishanhloko walesi sikole uMnuz B.E Madide ewamemile. Amaphoyisa abe esenza lokhu ngaphansi kohlelo lwawo lokuqinisekisa ezokuphepha ezikoleni. Lolu hlelo lugwema ukuthi izigameko zobugebengu zingenzeki ezikoleni, abafundi bakwazi ukubhekana nezincwadi zabo ngaphandle kokuphazanyiswa izinto ezingalungile, nothisha bengasabeli ukuphenduka izisulu zobugebengu. Amaphoyisa athi lolu hlelo lwawo luzoqhubeka unyaka wonke. <img class="alignleft size-thumbnail wp-image-68889" src="https://sp-ao.shortpixel.ai/client/to_webp,q_glossy,ret_img,w_300,h_300/https://tabloidmedia.co.za/wp-content/uploads/2022/02/HLONGWANE-300x300.jpg" alt="" width="300" height="300" />UConstable Sthembiso Hlongwane we-Umlazi Social Crime Prevention Unit, ugcizelele ubungozi obufika nokusebenzisa izidakamizwa. Uxwayise abafundi ngokuthi ukusebenzisa izidakamizwa kuzobakhipha endleleni, kugcine sekumosheka izinto eziningi ezinhle abazihlelele zona. Uthe kumele begxile kakhulu ezifundweni zabo, bangazibandakanyi nezinto eziphambene nomthetho ngoba kuzoholela ekutheni begcine beboshiwe okuzokwenza kube nzima ukuthi bethole imisebenzi. Uthe uma umuntu eseboshiwe, kuthatha iminyaka engu-10 ukuthi igama lakhe ligcine ligezekile. Akulula nokuqamba amanga uma ufaka isicelo somsebenzi ngoba izinkampani ziyabuza emaphoyiseni uma zifuna ukuqinisekisa ukuthi umuntu ezizimisele ngokumqasha wake waboshwa yini. UHlongwane uthe abafundi kumele bechithe isikhathi sabo ngokwenza izinto ezibiyiselayo uma bengekho emagcekeni esikole. “Nciphisani nokuya emcimbini lapho kuphuzwa khona utshwala ngoba ningazithola senenza izinto ezingalungile kuyo, futhi izobakhona uma sebeqede isikole. Amantombazane yiwona asebungozini obukhulu ngoba kule mcimbi angafakelwa izidakamizwa, edlwengulwe noma ashushumbiselwe ukuyothengisa umziba,” kusho uHlongwane. UMadide ubonge emaphoyiseni ngokuvakashela kulesi sikole. Uthe isikole siyakujabulela ukubona ukuthi usukhona umehluko kwindlela abafundi abaziphatha ngayo selokhu kwaqala ukuvakasha amaphoyisa Ekwazini High, ikakhulukazi izigameko ezihlobene nokusetshenziswa kwezidakamizwa.