KUZOBE kuvunguza umoya wothando e-AHA Gateway Hotel, enyakatho yeTheku, emcimbini wabantu asebeshadile, abalungiselela umshado, abathandanayo noma bengakabinazo izinhlelo zokubopha elikasofa silahlane kanye nalabo abangamasingili lapho bezohlangana khona bacotshelelwe ngamasu obumnandi bokuhlala ebudlwaneni obumnandi. Abashadikazi asebeneminyaka babopha ifindo likasofa silahlane bazothola ithuba lekhethelo lokulala ehhotela lapho bezobe bekhumbuzana ngezindaba zakudala zobumnandi nangezinto ezabenza bagcina sebesemshadweni njengoba kuzobe kubungazwa inyanga yothando. Lomcimbi ozoqala ngoMgqibelo, Febhuwari 26 nohlelwe uPastor Lungi M uMphotoli nongumsunguli webandla iKingdom Life Ministries International ngokuholwa uNkulunkulu kulindeleke ukuthi uqale ngesidlo sasebusuku esizoba ngo-6 ntambama. Kulindeleke ukuthi ozobe ewuhambele uma engowesifazane agqoke ngendlela yokugqokela isidlo sakusihlwa noma ingubo yasebusuku kwabesilisa kugqokwa isudu ngoba lapha kuzobe kuhlangenwe ngokwezithandani futhi nomculo ozobe udlalwa uzobe uhambanisana nomoya wothando. Izikhulumi ezahlukene kulindeleke ukuthi zisine zidedelane inkundla zikhuluma ngamasu azokwenza ukuthi ubudlelwano benu buhlale buvutha amalangabi, ngokunjalo namasu okucija nalowo oselangazelele ukuthatha isinqumo sokungena ebudlelwaneni kanye nasekungeneni emshadweni. Phakathi kwezikhulumi ezilindelekile kubalwa uDkt. M. Mdletshe nomkakhe uDkt. Thuthu Mdletshe asebeshade iminyaka engaphezulu kuka-10 nokulindeleke ukuthi kukhulunywe ngezihloko ezahlukene.  Uhlelo lwawo kulindeleke ukuthi lushayelwe umsakazi woKhozi fm, uNkosinathi “Dr Love” Mshengu osezakhele udumo oKhozini ngokupheka ibhodwe lokuvuselela othando. “Kulomcimbi weLovers Night 2022 umuntu uzongena ngoR500. Yenzelwe amakhuphuli, abathandanayo kodwa abangakangeni ezinhlelweni zomshado, abasezinhlelweni zomshado, kanye nabasingili abakholelwa emshadweni. Inhloso ngqangi ukuvuselela uthando kwabashadile, ukukhombisa abantu ubuhle bomshado nokuqinisa amakhaya kanye nokugcina uthando luvutha kulabo asebeshadile, nakulabo abajolayo sibatshele izinto okufanele bazibheke uma beya emshadweni nakulabo abasingili ukuti yiiziphi izinto ezibalulekile okufanele bazibheke,”kusho uPastor Lungi M. Kumakhaphuli azimisele ngokuthi wona angathanda ukulala ehhotela ubusuku obumnandi obubili lapho ezothola ukuphathwa kwekhethelo akhokha uR1500 ikhaphuli ngayinye kusukela ngoLwesihlanu Febhuwari 25 kuze kube ngeSonto ekuseni Febhuwari 27. Abantu abafuna imininingwane yokuba yingxenye yalomcimbi ovuleleke kuwo wonke umuntu bangashayela ku- 0795874974 (whattsapp) noma ku 0313050888. Kucelwa ukuthi uma uzoba yingxenye yalomcimbi qinisisekisa ngokuthi ubhukhe ngokukhokha ebhange i-fnb kwi-akhawunti ethi, 6294750369, iriferensi igama lakho nesibongo. Kucelwa ukuthi lokhu kwenziwe kusuka manje kuze kube umhlaka Febhuwari 20.