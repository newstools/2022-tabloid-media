<img class="aligncenter wp-image-68892 size-medium" src="https://sp-ao.shortpixel.ai/client/to_webp,q_glossy,ret_img,w_600,h_400/https://tabloidmedia.co.za/wp-content/uploads/2022/02/EDU-600x400.jpg" alt="" width="600" height="400" srcset="https://sp-ao.shortpixel.ai/client/to_webp,q_glossy,ret_img,w_600/https://tabloidmedia.co.za/wp-content/uploads/2022/02/EDU-600x400.jpg 600w, https://sp-ao.shortpixel.ai/client/to_webp,q_glossy,ret_img,w_768/https://tabloidmedia.co.za/wp-content/uploads/2022/02/EDU-768x512.jpg 768w, https://sp-ao.shortpixel.ai/client/to_webp,q_glossy,ret_img,w_150/https://tabloidmedia.co.za/wp-content/uploads/2022/02/EDU-150x100.jpg 150w, https://sp-ao.shortpixel.ai/client/to_webp,q_glossy,ret_img,w_300/https://tabloidmedia.co.za/wp-content/uploads/2022/02/EDU-300x200.jpg 300w, https://sp-ao.shortpixel.ai/client/to_webp,q_glossy,ret_img,w_696/https://tabloidmedia.co.za/wp-content/uploads/2022/02/EDU-696x464.jpg 696w, https://sp-ao.shortpixel.ai/client/to_webp,q_glossy,ret_img,w_630/https://tabloidmedia.co.za/wp-content/uploads/2022/02/EDU-630x420.jpg 630w, https://sp-ao.shortpixel.ai/client/to_webp,q_glossy,ret_img,w_960/https://tabloidmedia.co.za/wp-content/uploads/2022/02/EDU.jpg 960w" sizes="(max-width: 600px) 100vw, 600px" />UKUBUYELA kwabo bonke abafundi ezikoleni akukakawenzi umonakalo, akukho okubi okusenzekile futhi izibalo zabafundi abahaqwa uKhuvethe azikakenyuki ngendlela exakile. Lokhu kuvezwe uSihlalo wezigungu ezilawula izikole uMnuz Zwile Zulu, othe basaqhubeka nokuhlola isimo khona kuzosheshe kwaziswe umnyango uma kwenzeka kuba khona okungahambi kahle. Uthe bakholwa ukuthi zonke izikole zikwisio esikahle kodwa balindele ukuthi kube khona izinkinga eziqhamukayo njengoba kwakuvunyelwene ngaphambi kokuthathwa kwesinqumo sokubabuyisela bonke abafundi ezikoleni. “Izikole zethu zikulungele. Saqala sahlangana zingakavulwa izikole, silungiselela ukuthi zizovulwa ngokujwayelekile. Sabheka ingqalasizinda nezinsiza nokunye,” kusho uZulu. Nakuba izinyunyana zothisha zivumelana nothisha kodwa zithi ziseziningi izinkinga nokushodayo ezikoleni okuzokwenza ukuthi ukubuyisela bonke abafundi kudale ezinye izinkinga. UNks Cynthia Barnes onguNobhala weNational Teachers’ Union (Natu), uthe umnyango uthathe lesi sinqumo ngoba sizovikela ukuthi uphendule izikhalo zezinyunyana. Ukhale ngokushoda kwamakilasi angomahambanendlwana, wathi umnyango uyehluleka nokuqinisekisa ukuthi zonke izikole zinamanzi ahlanzekile nezindlu zangasese ezisezingeni. “Wenze lokhu ngoba ungafuni ukuqasha, ufuna ukugcina isimo esikhona ukuze izingane zizogcwala ngokweqile emakilasini. Wenza lokhu ngoba ungafuni ukwenza okufanele,” kusho uBarnes. Uthe iNatu iyakweseka ukubuyela kwabo bonke abafundi ezikoleni, futhi kade yayifisa kwenzeke ngoba ukungena ezikoleni ngezikhawu ezehlukene kuphazamisa ukufunda kodwa umnyango kumele wenze okufanele. “Njengamanje izingane zizogula emakilasini, othisha bazogula emakilasini. Njengoba kungasekho nokugonqa uma usuhaqwe igciwane, kusho ukuthi kusazogulwa,” kusho uBarnes.