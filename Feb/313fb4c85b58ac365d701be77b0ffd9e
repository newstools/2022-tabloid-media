<img class="aligncenter size-large wp-image-69022" src="https://sp-ao.shortpixel.ai/client/to_webp,q_glossy,ret_img,w_696,h_675/https://tabloidmedia.co.za/wp-content/uploads/2022/02/Police-1024x993.jpg" alt="" width="696" height="675" srcset="https://sp-ao.shortpixel.ai/client/to_webp,q_glossy,ret_img,w_1024/https://tabloidmedia.co.za/wp-content/uploads/2022/02/Police-1024x993.jpg 1024w, https://sp-ao.shortpixel.ai/client/to_webp,q_glossy,ret_img,w_413/https://tabloidmedia.co.za/wp-content/uploads/2022/02/Police-413x400.jpg 413w, https://sp-ao.shortpixel.ai/client/to_webp,q_glossy,ret_img,w_768/https://tabloidmedia.co.za/wp-content/uploads/2022/02/Police-768x745.jpg 768w, https://sp-ao.shortpixel.ai/client/to_webp,q_glossy,ret_img,w_150/https://tabloidmedia.co.za/wp-content/uploads/2022/02/Police-150x145.jpg 150w, https://sp-ao.shortpixel.ai/client/to_webp,q_glossy,ret_img,w_300/https://tabloidmedia.co.za/wp-content/uploads/2022/02/Police-300x291.jpg 300w, https://sp-ao.shortpixel.ai/client/to_webp,q_glossy,ret_img,w_600/https://tabloidmedia.co.za/wp-content/uploads/2022/02/Police-600x582.jpg 600w, https://sp-ao.shortpixel.ai/client/to_webp,q_glossy,ret_img,w_696/https://tabloidmedia.co.za/wp-content/uploads/2022/02/Police-696x675.jpg 696w, https://sp-ao.shortpixel.ai/client/to_webp,q_glossy,ret_img,w_1068/https://tabloidmedia.co.za/wp-content/uploads/2022/02/Police-1068x1035.jpg 1068w, https://sp-ao.shortpixel.ai/client/to_webp,q_glossy,ret_img,w_433/https://tabloidmedia.co.za/wp-content/uploads/2022/02/Police-433x420.jpg 433w, https://sp-ao.shortpixel.ai/client/to_webp,q_glossy,ret_img,w_866/https://tabloidmedia.co.za/wp-content/uploads/2022/02/Police-866x840.jpg 866w, https://sp-ao.shortpixel.ai/client/to_webp,q_glossy,ret_img,w_1280/https://tabloidmedia.co.za/wp-content/uploads/2022/02/Police.jpg 1280w" sizes="(max-width: 696px) 100vw, 696px" />AMAPHOYISA aphume umkhankaso wokuthungatha abasolwa ngemuva kwesigameko sokuphangwa kwemoto yemali eMlazi, eningizimu yeTheku esenzeke ngoLwesibili ekuseni. Okhulumela amaphoyisa, uLieutenant-Colonel Robert Netshiunda, uthe kubikwe ukuthi onogada bebesebenza i-ATM esigcemeni sakwa-W eMlazi ngesikhathi kutheleka iqulu labasolwa abebehlomile okuthiwa behamba ngezimoto ezimbili. “Abasolwa kusolakala ukuthi baqale ukudubula imoto yemali kwathi unogada oyedwa waba namanxeba amaningi okudutshulwa. Uphuthunyiswe esibhedlela ukuze athole ukwelashwa,” kusho uNetshiunda. “Abasolwa kubikwa ukuthi bagebenge onogada isamba semali esingadalulwanga kanye nezibhamu ezimbili. Izimoto zabasolwa zitholakale zishiywe dengwane esigcemeni sakwa-G eMlazi.” UNetshiunda uthe kuvulwe amacala emali nelokubamba inkunzi kanye nokuzama ukubulala. Amaphoyisa anxuse noma ngabe ngubani ongaba nolwazi ngokuthi bakuphi abasolwa ukuba athinte isiteshi samaphoyisa esiseduze noma ashayele inombolo ye-crime stop ku-08600 10111. Olunye ulwazi lungalunywa nge-MySAPS App etholakala kunoma iyiphi i-smartphone. Kanti uMqondisi we-ET Rapid Response, uTony Lokker, uthe iphoyisa elineminyaka engu-41 ubudala lisale lisesimweni esibucayi kulandela izinsolo zokuthi babanjwe inkunzi, lapho kukholakala ukuthi bebalelwa ku-10 abasolwa abathintekayo kulesi sigameko. “I-SAPS, amaphoyisa kaMasipala, izinkampani zonogada ezizimele kanye nabezimo eziphuthumayo bafike endaweni yesigameko esigcemeni sakwa-W bathola ukuthi lo mlisa ubenamanxeba amaningi okudutshulwa,” kusho uLokker. Uthe abezimo eziphuthumayo banikeze usizo lokuqala isiguli ngaphambi kokuba basiphuthumise esibhedlela ngendiza enophephela emhlane ukuze sithole ukunakekelwa okwengeziwe. “Kubikwe ukuthi izimoto ezimbili okusolwa ukuthi ziyathinteka zitholakele, kodwa ngeshwa abasolwa babaleke ngaphambi kokufika kwamaphoyisa nonogada,” kusho uLokker. Ngokusho kukaKyle van Reenen okhulumela abezimo eziphuthumayo bakwa-Emer-G-Med Paramedics, “Abezimo eziphuthumayo bafike endaweni yesigameko ngemuva nje kwehora leshumi nanye ekuseni bathola isisulu  enamanxeba amaningi okudutshulwa. “Kudingeke ukungenelela okuthuthukisiwe ukuze kusizwe isisulu. Kubizwe indiza enophephela emhlane yakwaNetcare 911 ukuthi iphuthumise le ndoda esikhungweni esikhethekile ukuze ithole usizo.” UVan Reenan uthe amaphoyisa abekhona endaweni yesigameko futhi amatasa nophenyo.