ABAHOLI bamabandla ezenkolo ahlukene benze isiqiniseko sokuthi amabandla abawaholayo asemthethweni futhi abhalisiwe ophikweni lukaHulumeni olubhekele ukurejistwa kwamabandla ePitoli, futhi angaphansi kwebhodi eyengamele amabandla. Lokhu kwenzeke ngempelasonto ngesikhathi uSihlalo weBhodi yamabandla, i-Christian Confederation International (CCI), uSolwazi JM Ncube enikeza ngokusemthethweni, abaholi bebandla iSoul Saviors Ministries ephethwe uBishop HP Gumede elinesigodlo e-Adams Mission, kanye nebandla iMacedonia Church of God eliphethwe nguMengameli M Ngonyama eliseMkhomazi eningizimu yeTheku. Khonamanjalo uSolwazi Ncube wazisa ngomhlangano weBhodi yamabandla, i-CCI ukuthi uzoba ngoMgqibelo, Meyi 14, eMbo eHillcrest, ekhaya likaSihlalo webhodi yamabandla. Kuzoqalwa ngo-10 ekuseni kuphele ngo-3 ntambama. Uthe angeke ibekhona inkonzo yasebusuku njengokujwayelekile. Ngokohlelo kulindeleke ukuthi kuqalwe ngesifundo okuzobe kugxilwe ekukhuliseni kahle abefundisi, namakomidi amabandla. Ngemuva koqeqesho bazothola izitifikethi eziqondene “Nokuphathwa kweBandla nokuthuthukiswa kwalo”. “Emva kwezifundo kuzoba nabavela ezinhlanganweni ezahlukene ezixhasa amandla ngezindlela ezahlukene. Isihloko sethu kulokhu siyobe sigxile ekutheni bangasizwa kanjani abaholi ukuba bakwazi ukunakekela abafelokazi nezintandane nabangasebenzi emabandleni. Ibhodi yamabandla iyothula uhlelo olusha lokudala amathuba emisebenzi emabandleni nasemphakathini,”kugcizela uSol. Ncube. Kulomhlangano kumenywa abaholi bamabandla, ababefundisi kanye namakomidi, ukuze uthole eminye imininingwane ungashayela ku-0761098222 noma ku-0794625504 ngezikhathi zomsebenzi.