IKHANSELA le-African National Congress (ANC) ku-Ward 101 kuMasipala waseThekwini, uKhansela Mkhipheni Mzimuni Ngiba ongomunye wabasolwa ecaleni lokubulawa kukaMnuz Siyabonga Mkhize usazobhadla izinsuku esitokisini ngaphambi kokuthi afike isicelo sebheyili.  Ngokusho kwesitatimende se-ANC esifundeni iTheku ngesikhathi uKhansela Ngiba esalindele ukuthola ukuthi ngoJuni 24, 2022 iNkantolo yeMantshi eThekwini iyamnikeza yini ibheyili noma qha esikhundleni sakhe kuzotshalwa ikhansela elimele i-ANC elingene emkhandlwini ngokwethikithi lenhlangano. Izindaba zokuboshwa kukaKhansela Ngiba ebezilokhu zikhulunyelwa phansi zigcine sezisabalele nezwe lonke ngempelasonto emithonjeni yezindaba kangangokuthi kugcine sekukhona abathi akakhonjwe indlela. Iwadi ephethwe nguKhansela Ngiba ihlanganisa izikhiwo eziyimijondolo yasecato Manor nezingxenye zeMayville, eThekwini. Kuzokhumbuleka ukuthi ngo-Okthoba, ngaphambi kokhetho lohulumeni basekhaya, uMnuz Siyabonga Mkhize, owayemele i-ANC kule wadi, wadutshulwa wabulawa nomunye nomunye umlisa oyilungu le-ANC uMnuz Mzukisi Nyanga kwathi ababili balimala kulesi sigameko. UMkhize ungenele ukhetho engasekho ngoba isikhathi se-IEC sokumenyezelwa kwesikhala besingakadluli. NgoFebhuwari nonyaka kube nokhetho lokuchibiyela kwathi uNgiba owayefakwe yi-ANC wadla umhlanganiso. UNgiba uboshwe nabanye abathathu okunguMnuz. Mlomo Ngcobo, uSandile Mzizi kanye noMnuz Sfiso Vincent Mlondo, okukholakala ukuthi ngamadoda ayizinkabi. Ngokusho kokhulumela amaphoyisa uLirandzu Themba, ithimba eliphenya amacala athinta ipolitiki, iNational Political Cases Investigation Task Team lenze uphenyo oluholele ekuboshweni kukaMnuz Nkosinathi Emmanuel Nkosi noMnuz Mlomo Ngcobo ababoshwa bathweswa amacala ngoMeyi 22. Abasolwa ababili bavele eNkantolo yeMantshi yaseThekwini ngoMeyi 23. “Kuboshwe ikhansela uMnuz Mkhipheni Mzimuni Ngiba, wabekwa icala. Uvele ngaphambi kweNkantolo yeMantshi yaseThekwini ngoMeyi 25. NgoMeyi 25 uSifiso Vincent Mlondo waboshwa wathweswa icala. Uvele ngoMeyi 26. Bobane abasolwa babekwe amacala okwakha itulo lokubulala, ukuzama ukubulala, ukubulala, ukutholakala nezibhamu nezinhlamvu okungekho emthethweni. Bonke abasolwa bagcinwe esitokisini. Icala lihlehliselwe uJuni 24 ukuze bafake isicelo sebheyili ngokusemthethweni,” kusho uThemba. UMnuz Mlondi Mkhize, okhulumela i-ANC esifundeni iTheku, uthe: “Yize siwuqonda futhi samukela umgomo wobulungiswa bemvelo wokuthi umuntu uthathwa njengomsulwa kuze kutholakale ubufakazi obuhlukile, kodwa sithi makwenziwe ubulungiswa kumaqabane ethu angasekho. Simi nemindeni yamaqabane ethu angasekho futhi sifuna ukubona ubulungiswa. Inkululeko yethu isengozini, isikhathi ngasinye lapho ilungu lomphakathi libulawa noma ligetshengwa. Kungalezi zizathu sinxusa abezomthetho ukuthi baqine futhi bathathe isinyathelo esiwujuqu ukuze baqhubeke nokusiphula izigebengu eziyimbangela yokubulawa kwabaholi namalungu omphakathi angenacala esifundeni sethu,”kusho uMkhize. “Amalungu omphakathi kumele asebenzisane namaphoyisa ngokungaguquki futhi ahlukanise izigebengu. Sizolibhekisisa leli cala kuze kube sekugcineni. Okubalulekile, sifisa ukuqinisekisa umphakathi othintekile ngokungabi bikho kwekhansela elisaboshiwe njengamanje, ukuthi i-ANC izotshala i-PR Councillor ukusiza umphakathi,”kuqhuba uMkhize. “Ngesikhathi abantu baseThekwini beyovota bavotele izidingo ezifana namanzi, ugesi, izindlu, ingqalasizinda yemigwaqo, imisebenzi kanye nokutholakala kwamathuba omnotho. Asisoze sabadumaza. Okokugcina, sinxusa wonke amavolontiya e-ANC ukuthi aqhubeke nokugqugquzela imiphakathi ukuthi imalane nanoma yiluphi uhlobo lobugebengu. Kufanele siqinise impi yokulwa nobugebengu, kukho konke ukubonakaliswa kwabo – kusukela ezingeni elingamukelekile lokubulala, ukushaya, ubugebegu, ukugqekeza izimoto kuya odlameni lwasekhaya. Akumele kubekezelelwe isiko lokungajezisi kulesi sifunda,”kuphetha uMkhize.