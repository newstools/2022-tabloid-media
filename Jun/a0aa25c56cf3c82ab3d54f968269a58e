SEKUQALILE ukunyakaza ezinkundleni zokuxhumana abalandeli nabathandi bebhola likanobhutshuzwayo lapho bebeka khona izizathu zokuthi ezenza bafune ukubona izinguquko ezinqala ukulungiselela isizini ezayo yeDStv Premeirship, 2022/2023. Phakathi kwezinguquko ezilindelekile ukubonakala kwabaqeqeshi abasha, abadlali abasha, nezinye ke izinguquko kwezokuphatha emahhovisi. Amanye amaqembu kulesi sizini ephelayo abonakale epheka ethulula ngasohlangothini labaqeqeshi. Amanye abonakale ebhekene nengwadla yabagadli, nokunye nje okuningi okwenze angakwazi ukufeza amaphupho awo nokulindeleke  ukuthi abone ukuba awalungisa kanjani lawo maphutha. Ukucanasa kweMamelodi Sundowns ekuwoleni izicoco kulandela ngolunye udaba olwenza abalandeli bangempela bafune amaqembu kanye nabaphathi bawo bafingqe imikhono. AmaZulu FC ngemuva kokuqeda isizini yawo ngokusemthethweni neGolden Arrows ngoLwesibili olwdlule aseqalile ukulungiselela umkhankaso ka-2022/23 ngokuqinisekisa umqeqeshi omusha weqembu. Selokhu ahlukana noBenni McCarthy ngoMashi, AmaZulu abeke uBrandon Truter njengomqeqeshi wesikhashana ozoqondisa iqembu ekupheleni kwesizini. Ngemuva kokuhola leli qembu laseThekwini ukuthi liwine kathathu, lidlale ngokulingana kathathu nokuhlulwa kowodwa emidlalweni eyisikhombisa, uTruter unikezwe umsebenzi wokuhola iqembu unomphela kusizini entsha. Isikhulu sezokuxhumana kuMaZulu, uPhumlani Dube, ukuqinisekisile kwabezindaba ukuthi lo meluleki ongowokuzalwa eKapa usengumqeqeshi weqembu ngokusemthethweni. “Ngingakuqinisekisa ukuthi uBrandon Truter uqokwe ngokusemthethweni njengomqeqeshi waMaZulu FC,” kuqinisekisa uDube. “Kumele kukhunjulwe ukuthi uTruter uqale ukubonakala ku-Usuthu ezinyangeni ezimbalwa ezedlule ngemuva kokuba iqembu linqamule ubudlelwano noBenni McCarthy obengumqeqeshi wangaphambili. UTruter wenze kahle selokhu ethathe izintambo nokuyikhona okwenze iqembu lanquma ukuthi uyindoda ewufanelekela lo msebenzi. Ungumfana esizongena naye kusizini entsha okuhlelwe ukuthi iqale ngo-Agasti. Inkontileka isiqediwe nakuba ngingeke ngiyidalule imininingwane yayo noma ukuthi yinde kangakanani, kodwa ngingakuqinisekisa ukuthi uTruter ungumqeqeshi oyinhloko waMaZulu,” engeza. AKUYONA imfihlo ukuthi iKaizer Chiefs inesikwati esijwayelekile uma iqhathaniswa nezimbangi zayo. Futhi kumaphakathi nenkundla lapho ithalente lingaqambi khona  amanga. Kuvele imibiko ethi, iChiefs icuthele abadlali basesiswini abanekhono ebagaqele ukuhlomela isizini ezayo. Phakathi kwabo kubalwa uSipho Mbule (24), umdlali wasesiswini, ogijima kuSuperSport United, uBongani Zungu (29) odlala ku- Amiens (France), uYusuf Maart (26), umdlali wasesiswini odlalela iSekhukhune United kanye noNdabayithethwa Ndlondlo, maphakathi nophaka kuMarumo Gallants.