IZOLALA ibonene namuhla, ngoLwesithathu phakathi kweSwallows kanye ne-University of Pretoria emdlalweni wokuzibekisela indawo kuDStv Premiership kwisizini ka-2022/2023. Lomdlalo ofaniswa nefayineli phakathi kwamaTuks neziNyoni uzokuba seLucas Moripe Stadium, ngo-3 ntambama yiyona ozokhipha umphumela weqembu elizokhuphukela kuDStv Premiership. Emdlalweni wokuqala wama-Play Off walamaqembu ezinsukwini ezimbalwa ezedlule ashayane abukana umdlalo wagcina uphele ngo-0-0. Kulowo mdlalo obungoMgqibelo, Juni 4, e-ABSA Tuks Stadium eTshwane womabili amaqembu ayekhombisa ukuthi akulangazelele kangakanani ukuba kulesi sigaba esihlonishwayo. ISwallows idlala kulemidlalo yokuhlunga nje yingoba isonge isizini ilele unombolo 15 kulog ye-DStv Premiership. Izodlala lomdlalo nje iSwallows ngakolunye uhlangothi abadlali bazobe belwela ukugeza igama labo ngemuva kokudedela iCape Town All Stars ibaphuce amaphuzu umdlalo usuyophela ngempelasonto eDanie Craven Stadium, eKapa.Lokhu kwenze ukuthi akhula amathemba okuthi uma kwenzeka idlala ngokulingana noma ewunqoba lomdlalo azobe eselitholile ithikithi lokudlala kuDStv Premiership. ICape Town All Stars iwuntshontshe umdlalo kuSwallows ngo 2-1 usuyophela emdlalweni wokuhlungela wePSL  obuseDanie Craven Stadium, eStellenbosch ngoMgqibelo. UGrant Margeman unikeze ithemba lokuzinza kuDStv Premiership iSwallows ngesikhathi eshaya igoli kodwa i-All Stars yalwa kanzima ukuze igcine iwuntshontshile umdlalo. Amagoli kaRonaldo Maarman noNdiviwe Mdabuka, yiwona anikeze anikeze iStars ithuba lokunqunta izimpiko zeziNyoni kule midlalo yokuhlunga ngesikhathi esifanayo enika amaTuks ithuba elihle. Yize iwinile i-All Stars iqede ihlezi emsileni ku-log yamaqembu amathathu kodwa yenze kahle kakhulu amaTuks njengoba manje esedinga ukudlala ngokulingana neSwallows emdlalweni wawo wokugcina ozokuba namuhla eLucas Moripe Stadium  ukuze akhuphukele esigabeni esiphezulu. ISwallows, egweme ukudliwa yizembe ngokuqeda endaweni ka-15 kuPremiership, nayo izimisele ngokushaya amaTuks kulomdlalo othathwa njengowafa wafa ukuze igweme ukugawulwa yizembe – sekuphele amasizini amabili ikhuphukile.