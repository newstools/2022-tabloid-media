NGEMUVA kokuba sekuphelile ukuqagela ngeqembu elizojoyina iMamelodi Sundowns kuCAF Champions League kanye neqembu eliyozingela onogwaja ngesizini ezayo, manje sekubhekwe ukuthi yiliphi iqembu elizokhukela esigabeni se-DStv Premiership ngesizini ezayo. Abathandi nabalandeli bezemidlalo balindele ukuthi iqembu elizokhuphukela kulesi sigaba liphume phakathi kwe-University of Pretoria, iCape Town All Stars okungamaqembu adlala kuGladAfrica Championships kanye neSwallows eyehluleke yancama ukuzibekisela indawo kuDStv Premiership kusizini ka-2021/2022. I-University of Pretoria inikeze abalandeli bayo ithemba lokubuyela kuDStv Premiership ngemuva kokunqoba ngo 3-1 ihlula iCape Town All Stars e-Athlone Stadium ngeSonto emdlalweni wokuhlungela ukunyukela kulesi sigaba esingaphansi kwePremier Soccer League (PSL) esikhokhelayo. AmaTuks abheke ukuqeda iminyaka eyisithupha engekho esigabeni esiphezulu futhi azokwamukela iSwallows ngoMgqibelo, Absa Tuks Stadium, ePitoli, ngo-3 ntambama. Kuzokwenzeka lokhu nje izolo kuze kwashaya isikhathi sokuloba ezikaDylan Kerr ungakathokali umphumela womdlalo wazo njengoba bezibhekane ne-All Stars,eLucas Masterpieces Moripe Stadium. Khonamanjalo iphini lomqeqeshi weKaizer Chiefs, uDillion Sheppard, wenze isithembiso kubalandeli baleli qembu abalambele izicoco ngaphambi kwesizini entsha. Nakuba engaqinisekisanga abalandeli beqembu ngendebe kodwa ufunge wagomela ukuthi Amakhosi azodlala ibhola elisezingeni eliphezulu. “Sibheke ngabomvu isiqalo esisha, njengoba sinamasonto ayisithupha okuzilungiselela, iMTN8, isiqalo esihle, yilokho okumele sikubheke ngabomvu. Siyazazi izingcindezi, futhi njengoba sazi ukuthi sifuna ukukholelwa kulolu hlelo, ngeke kube lula,” kusho uSheppard kwabezindaba eFNB Stadium. “Futhi siyazi ukuthi uma ungaqali kahle, ingcindezi isivele ikhona, siyiqembu elikhulu, futhi okulindelwe kubalandeli bethu kukhulu, kodwa sizobanika uhlobo lwebhola elisezingeni, lokho ngokuqinisekile futhi kuyinto abangayijabulela. Siyethemba ukuthi sesingaqala ukugcwalisa inkundla enkulukazi (i-FNB) ngoba lokho kuzobaluleka kakhulu ukubuyisela abalandeli enkundleni futhi baseseke ngoba kwenza umehluko omkhulu,”kusho uSheppard oyiphini lika-Arthur Zwane. USheppard unikezwe inkontileka yeminyaka emithathu noZwane umsebenzi onzima wokubuyisa udumo eSoweto njengoba Amakhosi engakaze awine indebe kumasizini ayisikhombisa. Imidlalo Yama-Playoff imi kanje: NgoMgqibelo: University of Pretoria vs Swallows (Absa Tuks Stadium, ePitoli, 3pm) NgoLwesithathu (Juni 8):University of Pretoria vs  Cape Town All Stars (ABSA Tuks Stadium, ePitoli, 3 pm) NgoMgqibelo (Juni 11): Cape Town All Stars vs Swallows (Danie Craven Stadium, Stellenbosch, 3pm) NgoLwesithathu (Juni 15): Swallows vs University of Pretoria ( Lucas Masterpieces Moripe Stadium, ePitoli, 3pm)