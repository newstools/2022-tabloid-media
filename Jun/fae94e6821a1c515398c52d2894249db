KUBUKEKA engathi uzogcina uphumelele ukhukhulelangoqo wesiteleka ohlelwa izinhlangano zosomabhizinisi kanye nezinyunyana zabasebenzi ngodaba lokwenyuka mawala kwenani lentengo kaphethiroli, kukhalwa ngokungangeneleli kukahulumeni ekuqinisekiseni ukuthi awenyuki ngendlela ezogqilaza abathengi. Lezi zinhlaka sezikuvezile ukuthi zihlele imihlangano lapho kuzobe kubhungwa khona ngesinyathelo ezizosithatha, kodwa ziyakuphika ukuthi sezingene esivumelwaneni sokubambisana ngesiteleka njengoba bekusabalele phambilini. Okwamanje kuseyintsha kuphela esiphumele obala ngokuthi izimisele ngokuthelekela uhulumeni. UMnuz Bafana Magagula oyiSikhulu kwiSouth African National Taxi Council (SANTACO), uthe ubuholi bale nhlangano busazohlangana ukuze buzobonisana ngegxathu okumele lithathwe imboni. Uthe imboni ikhahlamezeke kakhulu eminyakeni edlule ukuthi ingakwazi ukumelana nophethiroli omba eqolo. “Imboni ilahlekelwe imali eningi ngenxa yemgomo yeCoronavirus. Ukwenyuka kukaphethiroli kuzosigqilaza kakhulu ngoba abanikazi bamatekisi abaningi basesezikweletini ngenxa yokwenzeke emnyakeni embili eyedlule. Asikwazi nokunyusa mawala imali yokugibela ngoba siyazwelana nabagibeli, akumele begqilazeke,” kusho uMagagula. UMnuz Theo Malele okhulumela iNational Taxi Alliance (NTA), uthe uhulumeni kumele esuse intela kaphethiroli. Uthe bayakujabulela ukuthi okwamanje intela kaphethiroli imiswe ngo-R1.50 kwilitha kodwa le mali incane kakhulu ukuthi imboni yamatekisi ingakwazi ukumelana nenani lentengo kaphethiroli. UMnuz Sizwe Pamla okhulumela iCongress of South African Trade Unions (COSATU), uthe nakuba lo mfelandawonye ungakatholi lutho oluvela kosomabhizinisi mayelana nesiteleka kodwa usezinhlelweni zokuhlangana ngenhloso yokubonisana ngalo, uma sekuthathwe isinqumo kuyobe sekwaziswa amalungu wayo. Namaqembu epolitiki asengenelele kulesi siteleka, i-Econimoc Freedom Fighters (EFF) isigxeke uhulumeni ngokungakukhathaleli okwenzeka kwizimpilo zabantu abahlwempu kuleli. Ithi njengoba izinga lobubha livele liphezulu, ukwenyuka mawala kukaphethiroli kuzokwenza ukuthi impilo ibe nzima kakhulu kulabo abebevele bedonsa kanzima. Okhulumela i-EFF uNks Leigh-Ann Mathys, uthe uhulumeni akazwelani nabantu abathwele kanzima. Uthe izinqumo ezithathwa uhulumeni zitshengisa ukuthi uzibophezele ekwenzeni impilo ibe nzima kubantu abangathathi entweni, futhi azikho izinhlelo zokufukula umnotho ukuze abantu bezokwazi ukuhlomula kuwo. IDemocratic Alliance (DA) yona isiqoqe uhlu lwamagama wabantu abaphikisana nokwenyuka kukaphethiroli. UMnuz Kevin Mileham okhulumela iDA ezindabeni zamandla, uthe ukwenyuka kukaphethiroli kuzokhahlameza wonke umuntu, kuzwele kakhulu kubantu abahlwempu abahlala ezindaweni zasemakhaya.