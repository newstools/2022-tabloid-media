INGCINDEZI ehambisana nokukhathazeka emoyeni negcina esikwenzise izinto obungafisi ukuzenza ngenxa yokuphelelwa yithemba lempilo sekuphoqe omunye wabaculi bomculo wokholo ukuba azinikele ukusiza ukubuyisa ithemba kulabo abakuleso simo. Lowo uGuelord Katompa ongowokuzalwa eCongo kodwa osefana nowokuzalwa kuleli ohlala eThekwini, okuthi uma kuyinyanga yakhe yokuzalwa abenamakhonsathi okuqokelela izimali zokusiza abantu abaqhamuka emindenini exakekile. Ngokusho kwakhe umculo njengabaculi abaningi bomculo wokholo uwuqale esemncane ehamba nabazali bakhe esontweni kwaze kwaba uyamngena futhi uwusebenzisa ngendlela yokuziphilisa kanye nokudumisa uMdali. Lomculi osakhiphe izingoma ezimbalwa okubalwa kuzo ethi, “King of kings”; “Holly”; “Moninga malamu” kanye nethi “Tshanga” uthi isimo esiphila kuso njengamanje sidinga umkhuleko, sidinga abantu abazozinikela ekwelekeleleni izisulu njengoba kade kunezikhukhula abantu abaningi basenkingeni badinga ukukhulekelwa,abazalwane bakhathazekile abanye babo sebelahle ithemba. Kodwa uma kusakhona abasamisamile ekuqiniseni ekukholweni kufanele babe yisibani bakhombise ubuqhawe. Engxoxweni abenayo naleliphephandaba kuvele ukuthi baningi abaculi bomculo wokholo ababeyisibonelo esihle kuye futhi abakwazile ukuthi angene agxile emculweni wokholo angabheki emuva. UBenjamin Dube ungomunye walabo baculi futhi angazimisele nokuwulimaza umculo wokholo ngenxa yezimfundiso azithole kubona. Uphinde wadalula ukuthi uVuyo Mokoena ungomunye wabo. Lomculi okhuluma izilimi ezahlukene okubalwa nesizulu uthi ubonga kakhulu uNtate  Mahlomula Nkoane ngokuba nesandla empumelelweni yakhe nokumeseka kukho konke. Kumanje usemkhakhasweni wokuhambela amabandla ahlukene lapho ezofike adumise futhi alethe ithemba lempilo engcono ngokudla komphefumulo. Uma ufisa ukuthi nawe noma nebandla okulona lingasali ngaphandle kulomzungezo ungashayela ku-0635574046 noma ku-0719340192 zikhathi zonke. Uma ulalela izingoma zakhe uyawuthola umyalezo futhi umculo wakhe awukhethi hlangothi oluthile wamukeleka kuwo wonke umuntu omdala nomncane.