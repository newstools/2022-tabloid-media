UNDUNANKULU waKwaZulu-Natal, uMnuz Sihle Zikalala, uncome imboni yamatekisi ngokubeka phambili izimfuno zezwe nesifundazwe ngokungalibambi iqhaza esitelekeni sikazwelonke ebesingoLwesihlanu waqoka ukuxhumana ngqo nohulumeni mayelana nokunyuka kukaphethiloli okuqhubekayo. I-SANTACO eKZN ngoLwesihlanu ibe nomhlangano noNdunankulu uMnuz Sihle Zikalala obephelezelwa uNgqongqoshe wezokuThutha, ukuPhepha nokuXhumanisa uMphakathi uNksz Neliswa Peggy Nkonyeni noNgqongqoshe wezokuThuthukiswa koMnotho, ezokuVakasha kanye nezeMvelo uMnuz Ravi Pillay ukudingida izindlela zokunciphisa umthelela kaphethroli oqhubekayo embonini yamatekisi. Emhlanganweni iSANTACO ichazile ngesinqumo sayo sokungazibandakanyi kulokhu kuvalwa kwezwe kuzwelonke ngenxa yokuqonda ukuthi isifundazwe ngeke sikwazi ukubhekana nokunye ukuphazamiseka emnothweni wesifundazwe. “IsiFundazwe sike sabhekana nezinselelo ezikhubazayo ezidalwa wubhubhane lweCovid-19, izibhelu zangoJulayi wangonyaka odlule kanye nezikhukhula eziqhubekayo. Njengemboni eqotho sikhethe ukuxoxisana nohulumeni futhi sicela ukuthi angenelele ezinseleleni zokwenyuka kukaphethiloli okunomthelela omubi embonini yamatekisi nakuwo wonke uchungechunge lwenani layo,” kusho uSihlalo we-SANTACO KwaZulu-Natal uMnuz Boy Zondi. I-KZN SANTACO ithe lezi zinselelo ezibalwe ngenhla okuhlanganisa nokunyuka kukaphethroli okuqhubekayo kube nomthelela omkhulu ekusebenzeni kwabo kwamatekisi nokuholele ekutheni amalungu abo amaningi aphucwe amatekisi awo. Ukunyuswa kukaphethiloli okuqhubekayo kwenze ibhizinisi lamatekisi lingangenisi inzuzo futhi kube nomthelela omubi kubagibeli phakathi nokukhuphuka kwentengo yokudla kanye nezindleko zokuphila ezijwayelekile. UNdunankulu uZikalala usamukele isinqumo semboni yamatekisi. “Siyakuqonda ukukhathazeka ngokukhuphuka kukaphethiloli kanye nokukhuphuka kwentengo yokudla okuthinta imboni yamatekisi kanye nabathengi. NjengoHulumeni wesiFundazwe sizokwethula isethulo esisemthethweni kuNgqongqoshe wezeziMali, wezokuThutha nezokuMbiwa Phansi kanye naMandla ukuze bahlole yonke imigudu yokunciphisa izinga lokudayiswa kwezimoto, izindleko zikaphethiloli ezinzima, kanye nokubheka ukukhiqiza amandla anele ngezinketho ezihlukene.” UNdunankulu uZikalala uthe uhulumeni uzoxoxisana nebhange Ithala, okungenye yezinkampani ezingaphansi koMbuso, ukuze lisungule izinsiza zokusiza imboni yamatekisi ngamanani afanele ngaphandle kokuphazamisa ukusebenza kwebhange. “Sizibophezele kakhulu futhi ekusizeni imboni yamatekisi ukuthi ingene kwezinye izinhlaka njengengxenye yokuthuthukiswa komnotho wasemalokishini kanye nasezindaweni zasemakhaya, sizobheka umhlaba okhona kahulumeni namabhilidi amadala angasetshenziswa ukuze kuqalwe izinkundla zokucobelelana ngolwazi, izindawo zokufaka amathayi, izinsiza zikaphethiloli. iziteshi ezizobe ziphethwe ngamalungu emboni yamatekisi,” kusho uZikalala. UNdunankulu uSihle Zikalala uphinde wancoma iQoqwana Lezobulungiswa, Ukuvinjelwa Kobugebengu kanye Nezokuphepha, ngeqhaza labo elihle ekugcineni ukuthula nokuzinza. Siphinde sinxuse bonke abantu baKwaZulu-Natal ukuthi beseke imizamo yokwakha kabusha futhi baqhubeke nokuyeka ukuhlanganyela kunoma yiziphi izenzo ezizohlehlisa ukusimama komnotho esikwenzayo okumele kudale amathuba emisebenzi.”