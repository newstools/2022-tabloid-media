BKUTHELEKE ababeyizihlabani  kubhutshuzwayo emqhudelwaneni wokuqala obuhlelwe UManqoba Mkhize, iKhabba Cup, obubanjelwe ezinkundleni zemidlalo eWema, eningizimu yeTheku. Ngaphandle kwezihlabani zabadlali kulemidlalo obekuhloswe ngayo ukuvundulula amathalente entsheni bekutheleke nezinhloli zamaqembu ebezizozingela abadlali abangase babeyingxenye yizikwati zamaqembu abawasebenzelayo. Lomqhudelwano obungenelwe amaqembu abalelwa ku-32 ubhedu ludliwe yiqembu iSinenkani. Ephawula ngemuva komqhudelwano uManqoba Mkhize uthe, “Ngibonga bonke abenze iKhabba Cup yaba yimpumelelo ngoba inhloso yami ukuba kube khona wonke amaqembu nokhosha bakhona bafikile bazohlola ithalente. Futhi bakwazile ukuthola umfana kwiSinenkani uShawulile osayine kwiBay United okukhombisa ukuthi ithalente likhona kubafana abancane.Ngaleyondlela angizisoli ngokusungula lolu hlelo lokuthi abafana bakwazi ukubonakala. Futhi ngibonga abemithombo yezindaba ngokuhlukana kwabo ngeqhaza abalidlalile ukusabalalisa ulwazi ngalomqhudelwano ukuze ikwazi ukuthi ibeyimpumelelo ngoba ngaphandle kwabo ngabe ayibanga khona,”kusho uManqoba. “Ngibonga kokhosha, ozihlalo bamaqembu ngokuhlukana kwabo abebeyingxenye yalomqhudelwano njengoJomo Biyela, abaxhasi, oMnuz Max Mqadi abafake isandla, uMpho ophethe iJoma, iHollywoodbets, abakwaNisaan abangixhase ngemoto ukuze sikwazi ukuthola izinyawo ezilula zokuhlela lomqhudelwano futhi into yami bayihlobise uSports and Recreation kulesi sifundazwe, Ngibonga nabo bonke abalandeli bezemidlalo ngokuphuma ngokubuningi ukuzokweseka iKhabba Cup ezinkundleni zemidlalo,”usho kanje. “Ngibonga amathimu okuyiwona enze lomqhudelwano wabakhona, ngoba uma ebangajoyinanga ngabe awukwazanga ukubakhona. Ngiyabonga ukuthi abantu bakwazile ukungethemba. Bekungokokuqala ukuthi ngihlele lomqhudelwano futhi befaka izimali zabo bengazi ukuthi ngempela lento engiyenzayo izoba yimpumelelo. Ngiyaphinda ngithi angibonge wonke amathimu abekhona,”uqhube kanje. Uqhube wathi ubonga nama-Legends asuke ezindaweni abekuzona ngokwehlukahlukana, oSteve Lekolea, oSithembiso Sangweni, Derrick Spencer, uMbulelo ”Old John” Mabizela,  oJojo, Sandile khuboni, oPapi Zothwane, Kanu Vilakazi, Tshatha, Ntencane, uGigi, Tsepo Tsoane, Japhet Zwane ukubala nje abambalwa. “Ngibonge nethimba lami ebengisebenza nalo kanye nomndeni wami.Ngibonge nokhosha uMandla Ncikazi obeqhamuka ku-Orlando Pirates lokhu bekukhombisa ukubaluleka kwalomqhudelwano,”usho kanje. UXolisani Mbuthumo (19) waseHarding eningizimu yesifundazwe ubengomunye wabadlali abebesezingeni eliphezulu abadonse amehlo eGolden Arrows, Richards Bay FC nezinye izinhloli zibanga ukusayiniswa kwakhe.