ABANTU abahlala ezindaweni zasemijondolo eThekwini, basakhala ngokungazitholi izindlu zomxhaso, ukushoda kwezindawo eziphephile abazokwakha kuzo, ukungatholi izidingo ezifana namanzi ahlanzekile nogesi, kanye nokusocongwa kwabaholi babo. Bathi isimo siyaqhubeka nokuba sibi ezindaweni zasemjondolo kodwa esikhundleni sokuthi kuphendulwe izikhalo zabo osekuphele isikhathi eside benazo, izikhulu zikahulumeni zishintshana ngokwenza izethembiso ezingafezeki. Basho kanje ngenkathi kunomhlangano wabantu abahlala emjondolo, obusenkundleni zezemdlalo yaseNkanini. Lo mhlangano ubuhanjelwe abaholi be-Abahlali Basemjondolo kanye noMnuz Jomo Sibiya onguNgqongqoshe wezokuHlaliswa kwaBantu wesifundazwe. Lo mhlangano wenzeka zinyaka zonke lapho abahlala ezindaweni zasemjondolo basuke bebonisana ngezisombululo zezinkinga ababhekene nazo nezinhlelo zokuthuthukisana bebodwa, ikakhulukazi abantu abasha. Ungqongqoshe yena ebezochazela umphakathi ukuthi ikuphi okuhlelwe uhulumeni ukuxazulula izikhalo zabantu odabeni lokwakhelwa izindlu zesikhashana zabantu abakhahlanyezwa izikhukhula abasahlaliswe emahholo omphakathi. Okuvelile kulo mhlangano ukuthi ezindaweni eziningi lapho abantuu bebhaciswe khona abatholi izidingo, abanakho ukudla, kanti nabantu abahlala ezindaweni lapho bebhaciswe khona sebezwakalise ukungenami ngokuba khona kwabo. Ababhaciswe kulezi zindawo bakhale nangokungabonakali kwabaholi bakahulumeni, bathi ukuhambela kude kwabaholi kwenza ukuthi belahlekelwe ithemba ngokuthi bazosheshe betholelwe izindawo zokuhlala eziphephile. USibiya uthe lukhona uhlelo lokuthuthwa kwabantu beyiswe ezindaweni eziphephile. Abanamandla okuzakhela izindlu bazotholelwa umhlaba, abahlwempu bakhelwe izindlu. Uthe uyaqonda ukuthi lusahamba kancane kodwa uhlelo luzogcine luphothuliwe. UMnuz Thapelo Mohapi wale nhlangano, uthe nakuba seziziningi izithembiso ezenziwa uhulumeni zangafezeka kodwa basenalo ithemba lokuthi uSibiya uzozifeza izethembiso zakhe ngoba uzenze phambi kwabantu abaningi. “Sekunesikhathi sisebenzisana ngoSibiya, akakaze asiphoxe. Yingakho sizomnika isikhathi asidingayo ukuze ezofeza zonke izethembiso. Kuyasijabulisa lokhu ngoba uma zingafezeki, abantu bazokwazi ukuthi ubani okumele befune izimpendulo kuye,” kusho uMohapi.