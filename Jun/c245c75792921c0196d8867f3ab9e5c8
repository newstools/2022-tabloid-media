BEZIDLANA imilala emqhudelwaneni obugqugquzela ezokuphepha emigwaqeni ngasezikoleni obuhlelwe abezokuthutha kuMasipala weTheku ngokubambisana neSouth African Road Federation (SARF) kanye noMnyango wezeMfundo, obuseThekwini ngoLwesihlanu, iRoad Safety Poetry and Speech Schools Competition. Okhulumela uMasipala weTheku, uMnuz Msawakhe Mayisela, uthe abafundi bekumele balethe indatshana enekhasi elilodwa noma inkondlo ekhuluma ngezokuphepha emgwaqeni ezikoleni zabo. Uthe bekumele baphinde baveze ukungenelela isikole sabo esikwenzile ukubhekana nezokuphepha emgwaqeni. Lokhu kwakuhlanganisa, kodwa kwakungagcini nje, ngezethulo zomhlangano eziphathelene nokuphepha, ukuhambela ababambiqhaza, ukufundisa ekilasini, nemikhankaso yokuqwashisa. Uqhube wathi lo mqhudelwano ubuhlukaniswe izigaba ezintathu kwaGrade 2 kuya ku-3, 4 kuya ku-7, nowabafundi abanezidingo ezikhethekile. Uthe zingu-22 izikole ebezingene kowamanqamu njengoba bonke abafundi bathola izitifiketi zokuba yingxenye yalo mcimbi. UMayisela uthe esigabeni ngasinye isikole sihlomule ngo-R4 000, abafundi abawinile bahlomule ngo-R3 000, abaphume isibili u-R2 000, abaphume isithathu bahlomula u-R1 000. Esigabeni sokuqala, uSinqobile Phungula ongumfundi waseWindy Heights Primary School, eMalukazi, uhambe no-R3 000 wokuba yimbongi ehamba phambili, kwalandela u-Lee-Andrea Wood waseFerndale Primary School eNewlands East ophume isibili, kwathi uZandisiwe Mthethwa wase-Hillgrove Primary School waphuma isithathu. Ngokuwina umklomelo wokuqala, uSinqobile uphinde wahlomula ngo-R4 00 wesikole sakhe. Esigabeni sesi-2 umklomelo wokuqala uthathwe uSkyelar Brigmohan waseKamalinee Primary School eLotus Park eSiphingo, kwathi owesibili watholwa uLerato Madlala, naye ongumfundi eWindy Heights Primary School. Umklomelo wesithathu uthathwe uPhila Ziqubu wase-Ekwandeni Primary School eHammarsdale. Abaphumelele izigaba ezintathu kwaba: u-Aphiwe Mabhida waseKhulangolwazi Special School, uFezile Chiliza waseMason Lincoln Special School, noKhanyisile Dube waseTruro Prevocational School. UMayisela uhalalisele abaphumelele wathi uHlelo lwezikole lomqhudelwano okhuthaza ngokuPhepha kusetshenziswa izinkondlo kanye nokukhuluma luhlose ukweseka isitatimende sohlelo lwezifundo lukazwelonke mayelana nokufundiswa kwezokuphepha emgwaqeni, nokuhlinzekwa kwezidingo ezikoleni. Uthisha wekilasi likaSinqobile, uNks Busi Nombika umchaze njengengane ehlakaniphe kakhulu futhi enekusasa eliqhakazile. “Ungumfundi osheshayo futhi uhlala ekhombisa izimpawu zokuthi angaba nguthisha ngoba uma engekho matasa ngomsebenzi wakhe wesikole ufundisa abanye abafundi ekilasini,” kusho uNombika etshela abemithombo yezindaba. Unina womfundi uNks Zibuyile Phungula uthe ujabulile ngendlela ingane yakhe edlale ngayo wathi nasekhaya indodakazi yakhe ibiyingane ehlukile ebilalela futhi yenze ekuyalelwe ukuthi ikwenze. “Angimangalanga ukuthola ukuthi inkondlo yakhe iqokwe njengehamba phambili ngoba ngibonile ukuthi uyakuthanda ukuhaya izinkondlo,” kusho uPhungula. UNks Phungula uthe, ngemali eatholwa yindodakazi yakhe uzothenga umfaniswano wesikole nezinye izimpahla zokugqoka ngaphambi kokuthi ayimoshe ngezinye izinto ezimnandi.