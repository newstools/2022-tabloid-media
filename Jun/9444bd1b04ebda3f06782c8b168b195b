INDAWO yaseNanda enyakatho yeTheku kanye naselokishini eMlazi kube ngezinye zezindawo ezibalwe njengezinezinga eliphezulu lobugebengu nokwenze zangasala ngaphandle ngesikhathi kwandiswa isibalo samaphoyisa azobhekana nobugebengu. Amaphoyisa kulesi sifundazwe atshale amaphoyisa ophiko olubhekene nokugcina ukuthula kuzwelonke angu-200 ezindaweni ezithathwa njengezinezinga eliphelu lobugebengu ngemuva kokukhishwa kwezibalo zobugebengu, eziphinde zaveza ukuthi isifundazwe sisaseyisizinda sobugebengu ezweni. Ithimba elifike kulesi sifundazwe ngoLwesihlanu olwedlule lamukelwe yiPhini likaKhomishana wesifundazwe, uMajor-General Phumelele Makoba. La maphoyisa angu-200 ayingxenye yethimba leSAPS elilethwe ukusiza amalungu ekulweni nobugebengu eMlazi, eNanda eThekwini, ePlessislaer eMgungundlovu naseManguzi enyakatho-mpumalanga yesifundazwe. Amaphoyisa athe kuhlelwe imikhankaso eyisipesheli kulezi zindawo ukuze kwehliswe ubugebengu kuboshwe abasolwa abafunwa uthuli. UMakoba wamukele amaphoyisa eMgungundlovu ngeSonto, egameni labaphathi bamaphoyisa esifundazweni. “Lokhu kutshalwa kwemisebenzi eyengeziwe kuyadingeka kakhulu, futhi siyajabula ukuthi sizokwazi ukuqinisa imizamo yethu yokulwa nobugebengu esifundazweni. Sizosebenzisa lawa maphoyisa engeziwe ukulekelela amasosha ethu ngesikhathi sokulwa nobugebengu,” kusho uMakoba. Ekhipha izibalo zekota zobugebengu emasontweni amabili edlule, uNgqongqoshe wamaPhoyisa uBheki Cele umemezele ukuthi iziteshi zamaphoyisa zaseMlazi, eNanda nasePlessislaer zisahamba phambili ngezibalo zobugebengu uma ziqhathaniswa nezinye iziteshi zakuleli. Lokhu kwenze uhulumeni wesifundazwe wabamba ingqungquthela yobugebengu eThekwini emasontweni amabili edlule lapho kuzodingidwa khona izinhlelo namasu okulwa nobugebengu. Kule ngqungquthela ebihanjelwe nanguCele, uNdunankulu uMnuz Sihle Zikalala unxuse ukuthi kwehliswe amahora okusebenza ezitolo ezidayisa utshwala nethaveni athe nomthelela ekwenyukeni kwezinga lobugebengu esifundazweni.