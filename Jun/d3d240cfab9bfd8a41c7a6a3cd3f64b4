UMASIPALA weTheku wethule ngokusemthethweni ukwakhiwa kwezizinda zamabhizinisi okubhekeke ukuthi zihlomulise intsha kanye nosomabhizinisi abancane basezindaweni zaseNanda, eNtuzuma naKwaMashu enyakatho yeTheku. Lezi zakhiwo, okuyiNtuzuma Junction kanye e-Ikhwani Junction, eseNanda, zethulwe ngokusemthethweni iMeya yeTheku uKhansela Mxolisi Kaunda. Ebephelezelwa izikhulu zikamasipala kuzo okubalwa uMnuz Phillip Sithole, uKhansela Thanduxolo Sabelo, nabanye. Kulindeleke ukuthi lezi zakhiwo zombili zikhiqize imisebenzi engu-400. UKaunda uthe lokhu kwenziwe ngenhloso yokuheha abatshalizimali, okuzoholela ekutheni abantu bathola imisebenzi ikakhulukazi ezindaweni ezazincishwe amathuba phambilini. “Akuvamile ukuthi kune nohlobo lwezakhiwo ezinjenga lezi emalokishini. Lokho kukodwa kutshengisa ukuthi umasipala usondeza intuthuko emphakathini waseNtuzuma nasezindaweni ezisondele,” kusho uKaunda. Uthe le ntuthuko kulindelwe ukuthi izodla imali engaphezu kuka-R300 million, izodala imsebenzi yesikhashana kanye nabazoqashwa ngokugcwele uma isiqediwe ukwakhiwa. Uthe umasipala ujabulela ukuthi izakhiwo zizokwakhiwa ngokubambisana nomphakathi. “Zivulele ithuba nabantu abasha besifazane. Kufakazela ngokugcwele ukuthi uma sikhuluma ngokuthuthukiswa komnotho wasemalokishini nasezindaweni zasemakhaya, kuhlomula umphakathi osuke ulethelwe intuthuko,” kusho uKaunda. Emhlanganweni obubanjwe nomphakathi, uSabelo onguSihlalo onguSihlalo wekomidi lokuthuthukiswa komnotho kumasipala, uthe izakhamuzi kumele zingesabi ukuxhumana nabaholi bakamasipala uma zifuna ukuthola ulwazi ngezinhlelo eziqhutshwayo. “Kuningi okwenziwa umasipala kodwa abantu abangazi ngakho. Umasipala uyaphuma uye kubantu kodwa ngebhadi akusibo bonke abahamba imhlangano yomphakathi. Yingakho sinxusa ukuthi abantu bexhumane nabaholi ukuze bezochazeleka kabanzi,” kusho uSabelo. USithole oyiPhini leMenenja ophikweni lwezokuthuthukiswa komnotho wedolobha, uthe kuwumgomo kumasipala ukuthi uma kukhona izinhlelo zentuthuko kumele kuhlomule abantu basendaweni ngemsebenzi okanye babe ngosonkontileka abancane. Ngosuku okwethulwe ngalo lezi zinhlelo, umasipala uphinde wethula idepho yaseNtuzuma ezobhekelela ezemgwaqo nezitamkoko. Lokhu kulindeleke ukuthi kusize ekuxazululeni izikhalo zomphakathi ngalezi zinkinga ngokushesha.