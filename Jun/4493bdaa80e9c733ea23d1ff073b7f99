KULINDELEKE ukuthi kutheleke amahlelo ahlukene ezenkolo emkhulekweni ohlelwe yiSupernatural Gathering ozokuba serenki yamatekisi eClermont, ngasePosini ngoMgqibelo wona lo Juni 25, kusukela ngo-10 ekuseni. Ngokusho kukaPastor uMphrofethi Sizwe Mkhize umdidiyeli weSupernatural Gathering lomkhuleko ozoqala ngo-10 ekuseni uphele ngo-3 ntambama isiqubulo sawo esithi”Mayihlome Ihlasele” kuzobe kuzokhulekelwa izimo ezahlukene njengesihlava sokubulawa kwezingane, ukuhlukunyezwa kwabesifazane, ukudlwengulwa kwabesifazane nezingane kanye nokuvinjwa kwalo lonke uhlobo lwesidakamizwa. Ngaphandle komphakathi waseClermont kulindeleke ukuthi kutheleke nomphakathi owakhele indawo yaKwaDabeka, eWyebank nengxenye eyakhelene naleli lokishi njengoba kuzokhumbuleka ukuthi iClermont isesematheni ngemuva kokuthunjwa kwengane esikoleni, yatholakala seyicwiyiwe. Ngezinye zezizathu ezenza kucelwe umphakathi ukuthi uhlanganyele ekuzoceleni uJehova ukuba angenelele. “Sithi ayihlome ihlasele mphakathi waseClermont, siye emkhulekweni, erenki eduze kwasePosini lapho sizokhulekela indawo yaseClermont , iPinetown namaphethelo lapho sithi akuvinjwe ukubulawa kwabantwana abancane, akuvinjwe ukusetshenziswa kwayo yonke into eyisidakamizwa kulendawo,”kusho uMphrofethi Mkhize. Phakathi kwezikhulumi ezilindelekile nokubhekeke ukuthi zibuye zibuyise ithemba elihambisana nomkhuleko nezwi leNkosi kubalwa uDkt. Archbishop Sibongiseni Mkhize obengusotswebhu omkhulu kuMasipala weTheku, uPastor Bhelebane Mbhele, UPastor Sizwe Manqele, uPastor S Sithole, uPasotor N Gasa kanye naye uPastor Mphrofethi Sizwe Mkhize.