UMGUBHO wosuku lwentsha luzogujwa ngekhonsathi lejazz elizokuba seKhabza De Khabza Art Centre eku-134 Sivivane Road eNtshongweni, entshonalanga yeTheku namuhla ngoLwesine. Leli khonsathi okuzobe sekungelisibili lizoqala ngo-11 ekuseni. USimthandile Mtolo neqembu lakhe elibizwa ngeStudents Band bazogiya okokuqala kule ndawo njengoba ibivaliwe selokhu kwaqubuka iCovid-19 eminyakeni emibili eyedlule. Ikhonsathi lakamuva nje belivulwe nguVusi Mkhize And His Band okuqhululwe kulo inqwaba yezingoma ezintsha zikaKhabazela okubalwa nokukhunjulwa kuyo uMandla Zikalala umdlali webass guitar ongasekho emhlabeni ethi ”Isililo”. Le likhonsathi ebelihanjelwe ngabathandi bejazz baseThekwini namaphethelo libashiye behebheme bakholwa abalandeli balo mculo. Nanamuhla (ngoLwesine) kulindeleke okufanayo kwelikaSimthandile ongumkhiqizo weDurban Day okuyikhonsathi ebeligqugquzelwa yi-East Coast Radio eminyakeni embalwa eyedlule. Kule likhonsathi kungenwa ngoR100 abafundi ngoR50 kanti ngemininingwane, kungashayelwa ku-0725077344.Khona manjalo iVukile Band neKingdom Academy imema intsha yaseClermont emcimbini wokukhombisa ngamakhono anhlobonhlobo kwezikaqedisizungu ozokuba seChristianenburg Stadium namuhla ngoLwesine ozoqala ngo-12 emini, uvalwe ngo-4.30 ntambama.Kulindeleke abaculi, abadansi, abasinayo bese kukhonjiswa ngemisebenzi yezandla bese kudayiswa okuningi okwenziwe yintsha. Kungenwa mahhala kanti abafuna ulwazi oluthe xaxa bangashayela ku-0795654798.