INYUNYANA yabadlali bakanobhutshuzwayo seyizwakalise okukhulu ukukhathazeka ngesinqumo samaqembu akuPremier Soccer League (PSL) sokuchitha inqwaba yabadlali njengoba kusongwa isizini ka-2021/2022. Bangaphezulu kuka-50 kuDStv Premiership abadlali okulindeleke ukuthi ngokuphela kwalenyanga babone ukuthi bajoyina waphi amaqembu ngemuva kokuphela nokungavuselelwa kwezinkontileka zabo. Lokhu sekudale ukwehlukana kwemibono ngendlela okwenzeka ngayo, abanye babona sengathi kunabadlali abenzelelwayo kwezobulungiswa kodwa abanye bayachithwa. Udaba lokwehliselwa kwemiholo ngesikhathi sokhuvethe nalo aluhlali kahle kubadlali njengoba sekukhala imbazo maje. Ezinsukwini ezimbalwa ezedlule kuphele isizini, AmaZulu ahamba phambili ngokuphuma kwabadlali abangu-15, iSekhukhune United isendaweni yesibili ngemuva kokukhulula abangu-14. IKaizer Chiefs idedela abadlali abangu-11, iMaritzburg United idedele abadlali abayisishiyagalombili. Lokhu kukhomba ukuthi isibalo sabadlali abalahlekelwe yimisebenzi ngesonto elilodwa sifinyelele ku-46, kanti kusalindelwe ukuthi kuqambe kugamanxa lenyanga lesi sibalo sibe sesikhuphukile. Amaqembu amaningi ePremiership afana ne-Orlando Pirates, iRoyal AM neMamelodi Sundowns, phakathi kwamanye kulindeleke ukuthi nawo adedele abadlali kanti iPirates seyehlukene ngezindlela noFadlu Davids obesebenza noMandla Ncikazi ekuqeqesheni iqembu. Yize emaningi amathuba okuthi abanye balaba badlali asebephelelwe umsebenzi baphinde basayiniswe ngamanye amakilabhu, abanye, uma benikezwa amarekhodi eminyaka yobudala kanye nokulimala, kubukeka kuzobanzima ukuthola amaqembu abangase bawadlalele. Kwethusile ukudedelwa kwabanye abadlali ngoba bekungalindelekile, abanye babo bebebonakala benegalelo elikhulu ekwenzeni kahle kwamaqembu abawadlalelayo. Nabanye abadlali zibethusile izindaba zokufakwa ohlwini labangasekho emabhukwini amaqembu ngesizini ezayo. U-Augustine Mulenga ungomunye wabathi zibashaqasile lezi zindaba zokudedelwa ngaMaZulu yize ebesalimele. UClayton Daniels naye akakubonanga ukuphuma kwakhe kuMaritzburg United. Umengameli weSouth African Football Players Union (Safpu) uThulaganyo Gaoshubelwe uthe bakulungele ukusiza laba badlali ukubhekana nomthelela walokhu ngokwengqondo, ebakhuthaza ukuthi babhale ama-pre-contract kwezinye izindawo ukuze bagweme ukulahlwa kungazelelwe. “Sizoqhubeka nokulwela amalungelo abadlali. Kuyadabukisa ukubona abadlali abaningi bephelelwa umsebenzi kodwa akukho esingakwenza uma amakilabhu enquma ukuvuselela izinkontileka zabadlali. Sinikeza usizo ngokwengqondo futhi abadlali akumele basabe ukusondela. thina ngoba kungaba nzima ukubhekana nokulahlekelwa umsebenzi ubungawulindele,’’ kusho uGaoshubelwe. “Sigqugquzela abadlali ukuthi basheshe babuze ukuthi amaqembu azobagcina yini noma qha. Akumele futhi basabe ukusayina ama-pre-contracts kwenye indawo uma bengena ezinyangeni eziyisithupha zokugcina zezinkontileka zabo. Lokhu kungaphakathi kwamalungelo abo futhi kungagwema ingcindezi. yokubhekana nokuntuleka kwemisebenzi.”