ISENZIMA impilo kwizakhamuzi zaseNanda ezabhidlikelwa imizi ngenkathi kuhlasele izikhukhula, zithi nakuba kukhona abazinikelela ngezikudinga nsuku zonke kodwa sikhulu isikhala esavuleka ezimpilweni zazo, futhi kuzoba nzima ukuthi zibuyele kwisimo ezisijwayele sokuphila. Zikhala nangokungachazeleki ngokuthi zizosizakala kanjani, zithi ziyezwa nangezinhlelo ezimenyezelwa izinhlaka ezehlukene zikahulumeni kodwa azikholwa ukuthi zizosizakala ngokushesha ngoba kukhona imndeni esaphila ngaphansi kwezimo ezinzima eyayikhahlanyezwe izimvula zango-2019. Izakhamuzi zisho lokhu ngenkathi amalungu eSouth African Democratic Teachers’ Union (SADTU) kwisifundazwe ekade ezihambisele imnikelo yezijumbana zokudla, izingubo zokugqoka nezokulala, kanye nokunye okudingeka nsuku zonke. Umikelo ubuhanjiswe ehholo laseMachobeni. Abaholi beSADTU bebehambisana noNkk Hendrietta Bogopane-Zulu oyiPhini likaNgqongqoshe woMnyango wokuThuthukiswa koMphakathi kazwelonke. Bahambele nasehholo laseNtuzuma A kanye naseNhlungwane beyozizwela kubantu ukuthi ikuphi abakudingayo. Lolu hlelo lwenzeke ngezinsuku ezehlukene. Kubaholi beSADTU abebekhona kubalwa uNks Nomarashiya Caluza onguNobhala kwisifundazwe noMnuz Martin Dlhamini onguMxhumanisi kwezeMfundo. Baphinde balalela ukuthi ikuphi okudingwa kakhulu abantwana abafunda isikole. UCaluza uthe bazwelana kakhulu nabafundi ngoba bayasala kozakwabo, futhi akulula ukuthi kuguqulwe uhlelo lokufunda lukazwelonke ukuze luzohambisana nezidingo zabo. Uthe yingakho benqume nokubanikelela ngemifaniswano yesikole nezinye izinsiza ezisemqoka. UDlamini unxuse kwizakhamuzi ukuthi konke ezinikelelwe ngakho zikusebenzise ngendlela eqotho, kutholwe iwona wonke umuntu okudingayo, kungabibikho nokuthatha ngendlela engafanele ngenhloso yokuhlomulisa yena nabathandwa uyena. UBogopane-Zulu uthembise ukuthi izimpilo zezakhamuzi zizobuyela kwezejwayelekile, wathi nakuba kuzothatha isikhathi kodwa uhulumeni uzibophezele ekutheni bonke abakhahlamezekile bathole usizo abaludingayo. “Kumele nilinde abaholi namakhansela anazise ukuthi seningabuyela emakhaya niyolungisa umonakalo ukuze ningeke niyokwakha endaweni engaphephile. Abazokwazi ukwakha kwiziza zabo bazosizakala ngempahla yokwakha, abanye bazosizakala ngenye indlela,” kusho uBogopane-Zulu. UMnuz Xolani Dube weSADTU, uthe bayaqonda ukuthi kuningi izakhamuzi ezikudingayo nebezifisa ukusizakala ngakho kodwa amandla wabo aphelele kule mnikelo abayihambisile. Uthe isenzo sabo sitshengisa ukuthi bayazwelana nomphakathi, abagcini ngezinkinga ezibhekene nothisha kuphela. “Siyazi ukuthi kubuhlungu kakhulu okunehlakalele kodwa kumele sibonge izimpilo ngoba sikhuluma-nje, kukhona abasafunwa abangakatholakali. Ukube bekungewona amadla kaThixo, ngabe sikhuluma ukuthi sisehholo elingenabo abantu,” kusho uDube ekhuluma nezakhamuzi.