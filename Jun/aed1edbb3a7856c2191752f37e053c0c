UKWANDA kwezigameko lapho kusolwa khona izikhulu zikahulumeni ngamcala ehlukene, nangahlobene nezikhundla zazo, sekuholele ekutheni kube nemibuzo eminingi mayelana nokuhlonishwa kwemithetho yakuleli. Phambilini izikhulu zikahulumeni bezivame ukubandakanyeka emacaleni okukhwabanisa nawenkohlakalo kodwa muva nje, sezibandakanyeka kwizigameko zokubulala, ukuzama ukubulala, ukudunwa kwezimoto, ukushushumbisa, nokunye. Okushayele isipikili sokugcina ukuthi uMengameli wezwe, uMnuz Cyril Ramaphosa, usolwa ngokwenza amacala abucayi kakhulu. Lokhu sekwenze izakhamuzi zibe nokungabaza ngokuthi umthetho wezwe usebenza ngendlela efanele kuwo wonke umuntu. Abantu abaningi bazibuza ukuthi kungani abantu okuyibona okumele bekhuthaze ukuhlonishwa kwemithetho yezwe, kuyibo abephula imithetho ephasiswa yibo ePhalamende. Nakuba besekhona ababuka ukubekwa kwezikhulu amacala njengokupolitika, bathi kumele kulindwe umthetho udlale indima yawo ngoba izikhulu zikahulumeni zinamalungelo alinganayo nawo wonke umuntu, kodwa abaningi basamile ekutheni izikhulu zikahulumeni kumele zibe isibonelo esihle kwizakhamuzi, ezingeke zibhekane ngisho necala elilodwa enkantolo. Bathi sebelahle nethemba ukuthi kuyoke kube nobulungiswa uma kunecala elithinta izikhulu zikahulumeni. Basola nokuthi kuningi okungakavezwa kwazise lowo owayenguMengameli wezwe uMnuz Jacob Zuma, wathi baningi abantu abanezimfihlo ngezinto abazenza eziphambene nomthetho. Babuka okusanda kuvela ngoRamaphosa njengezinkomba ezifakazela lokho okwashiwo uZuma, bathi uma bonke abantu abanezikhundla eziphezulu zikahulumeni bethinteka kumacala ehlukene, kuyacaca ukuthi akukho okuyophinde kulunge ngakwezomthetho kuleli. Ngenxa yokwehluka kwembono mayelana nalolu daba, intatheli yaleli phephandaba ikhulume namalungu omphakathi ukuzwa uvo lwawo ngalo: Portia Mvubu Ngiyakujabulela ukuthi kuvela amacala wabantu abaningi abasezikhundleni eziphezulu kodwa angifuni ukusheshe ngibehlulele ngoba kungenzeka ukuthi la macala ababekwa wona indlela izimbangi zabo ezipolitika ngayo. Ngizodedela ingalo yomthetho ukuba idlale indima yayo. Ngifisa engathi kungasheshe kufikwe esiphethelweni ukuze abanecala bezobhadla ejele. Siyamthanda Nxele Izikhulu zikahulumeni zenza ubugebengu ngoba ziyazi ukuthi sekusondele ukuthi zife, sezintshontsha yonke imali ngoba zenzela ukushiyela izizukulwane zazo ifa. Kumele kuphoqwe zonke ezineminyaka engaphezu kuka-60 ukuba zithathe umhlalaphansi njengakweminye imkhakha ngoba ziyazi ukuthi umonakalo wezinqumo ezizithathayo uzobonakala sekukudala zafa. Nontuthuko Gama Bonke osopolitiki bayizigebengu, labo esingakazi ngabo kukhona abakwenzayo okusabavikela. Ngeke ngithuke uma kuwukuthi bamdibi munye nabashushisa amacala kanye nabophiko lwezomthetho ngoba sitshelwa ngamacala osekunesikhathi eside enzeka, okwenza ngizibuze ukuthi yini eyenza engaveli ngenkathi esenzeka noma uma sekucwaningwa amabhuku wezimali. Thandeka Chiliza Lesi isikhathi sokuthi abantu abasha abakhahlanyezwa izinqumo zospolitiki, ukuba besukume befune izimpendulo. Kumele bephinde bezibuze ukuthi kungani besaqhubeka nokuvotela abantu abasolwa ngoxhaxha lwamacala, nabanobudlelwane nabantu asebake balahlwa amacala ezinkantolo. Angikhali kakhulu ngezigebengu zosopolitiki, abantu abasha abanecala lokuzivotela.