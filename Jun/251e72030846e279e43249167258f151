ISIKHONDLAKHONDLA senkampani yoxhaxha lwezitolo, iBoxer Superstores iyaqhubeka nokuthengisela izakhamuzi zaseNingizimu Africa nezaseSwatini, imikhiqizo esezingeni ngamanani aphansi.  Le nkampani, esanda kubungaza iminyaka engu-45 yasungulwa, isisabalalele ezindaweni eziningi yaba nezitolo ezingu-380 kula mazwe omabili. Isiqashe abantu abangaphezu kuka-25 000. “Okuwumgogodla wempumelelo yeBoxer, owenza ikwazi ukumelana nazo zonke izivunguvungu, ukuthi sibeka phambili izidingo zamakhasimende. Siqinisekisa ukuthi akukho okuphazamisa indlela esiphatha ngayo namakhasimende, senzela ukuthi engayikhohlwa indlela aphathwa ngayo eBoxer,” kudho uMnuz Marek Masojada oyiMenenja kule nkampani. Le nkampani yehlukene kathathu, inezitolo ezithengisa ukudla, ezithengisa utshwala, kanye nezithengisa impahla yokwakha. UMasojada uthi lokhu bakwenza ngoba bezazi izidingo zabantu. “Siqasha abantu basendaweni, sibathuthukise ngokubahlinzeka ngolwazi, siphinde sithuthukise umphakathi ngokusebenzisa uhlelo Ubuntu Projects,” kuqhuba uMasojada. Lolu hlelo luvulela osomabhizinisi abancane nabalimi abancane balapho kunesitolo sakwaBoxer, ithuba lokufaka imikhiqizo yabo esitolo abasondelene naso. UMasojada uthe ngaphezu kwalokhu, baphinde beqinisekise ukuthi yonke imikhiqizo etholakala kwisitolo ngasinye ileyo edingwa amakhasimende akuleyo ndawo. Uthe okunye abaziqhenya ngakho ukuthi le nkampani iphinde iphungule umthwalo kwizakhamuzi ngokuzinika ithuba lokuhola imali yesibonelelo sikahulumeni, lokhu abakwenza ngokubambisana neSouth African Social Security Agency (SASSA). Uveze nokuthi le nkampani ihlose ukuvula izitolo ezingu-200 eminyakeni ezayo. “Sikulangazelele okulandelayo. Sinika abathengi bethu isipiliyoni kanye namanani abangeke bewathole kwenye indawo. Sikhuthaza ukuthi bangathengi kwesinye isitolo ngoba asikho esinamanani aphansi njengeBoxer. Kuyasijabulisa ukuthi sizovula izitolo eziningi kangaka ngoba lokho kusho ukuthi sizovula amathuba amaningi,” kuphetha uMasojada.