AMACIKO enza imisebenzi yezandla ajabulele ithuba lokukhangisa ngemikhiqizo yawo kwi-Art Bar Festival, nathi akholwa ukuthi leli thuba lizoba usizo akudlondlobaliseni amabhizinisini wawo. Lo mbukiso wezobuciko obuseDurban Bortanical Gardens, ubuhlelwe iDurban Art Gallery ngokubambisana nophiko lwezokuSekwa kwamaBhizinisi, ezokuVakasha, iziMakethe nezoLimo ngaphani kukaMasipala weTheku. Amaciko abeyingxenye yawo abonge ithuba alitholile, aveza nokuthi amaciko amaningi awenzi kahle kulo mkhakha ngoba aswela amakhasimende okwenziwa ukuthi awalitholi ithuba lokukhangisa ngemikhiqizo yawo. U-Asiphile Luthuli ongomunye wamaciko, uthe ulijabulele kakhulu ithuba alitholile ngoba liholele ekutheni akhe ubudlelwane nabathandi bezobuciko akholwa ukuthi bazoba amakhasimende wakhe wesikhathi eside. Omunye wamaciko uNonkululeko Mchunu, uthe uthengiso imkhiqizo emningi ngendlela angakaze athengise ngayo phambilini, kwaphela nemikhiqizo abeyikhangisa kangangoba kukhona amakhasimende aphinde afaka izicelo. USimo Nzama ongumthandi wezobuciko, uthe kusemqoka ukuthi kwesekwe amaciko. Uthe okubaluleke kakhulu ukuthi amaciko aqhubeke nokwenza imikhiqizo ukuze kuzogcineka umlando ngendlela efanele. “Sadalwa uNkulunkulu, ngakho-ke nathi kumele kube khona esikudalayo. Asisebenzise imizwa yethu ukugcina umlando wethu ukuze izizukulwane ezizayo zizokwazi ukuthi sasiphila kanjani,” kusho uNzama. UNondumiso Mhlongo wophiko lwezokuSekwa kwamaBhizinisi kumasipala, uthe umasipala ukholwa ukuthi kufezekile konke obekuhloswe ngokuhlelwa kwalo mbukiso. Uthe bayakuthokozela ukuthi amaciko asebenze ngokuzikhandla. “Umsebenzi kamasipala ukuthi sakhe isimo osomabhizinisi abazokwazi ukusebenza ngaphansi kwaso ngaphandle kwezinkinga. Siyakujabulela ukuthi sikwazile ukufeza isethembiso,” kusho uMhlongo. Uveze ukuthi aathole ithuba lokukhangisa imikhiqizo yabo ababhaliswe ngaphansi kukamasipala, wathi abanesifiso sokuthola ithuba uma kunemibukiso efana na le kumele benxumane nehhovisi lokwesekwa kwamabhizinisi.