SEKUQUBUKE uvalo lokuphepha kothisha kanye nezingane ezifunda esiko0lenji samabanga aphezulu, iPhambili Secondary, eSea View, eningizimu yeTheku ngemuva kwemibiko yokudubulana kwabafudni ekilasini ntambama ngoLwesithathu olwedlule. Ngokwemibiko yemithombo yezindaba umfundi kaGrade 10 kuthiwa udutshulwe ngomunye umfundi ngemuva kwengxabano equbuke phakathi kwabo ekilasini. Ngokusho komunye wabazali abanezingane ezifunda kulesi sikole, kube nemizamo yokufihla lesi sigameko emphakathini. “Lokhu kwenzeke ngehora lesithathu ntambama ekilasini. Laba bantwana ababili (abafana) baye baxabana futhi balwa. Omunye wabo wakhipha isibhamu wadubula omunye,”usho kanje etshela abemithombo yezindaba. “Isimo kulesi sikole asilawuleki. Abafundi bantshontshelwa impahla yabo okuhlanganisa nomakhalekhukhwini. Amalungu omphakathi ahlalele ovalweni ngokwenzeka kuleso sikole…Ngemuva kwesigameko uthishanhloko uhambise umfundi esibhedlela iKing Edward,” kusho umzali ocele ukuthi igama lakhe ligodlwe, wathi akucaci ukuthi umfundi ulimele kangakanani okwamanje. Kuzokhumbuleka ukuthi lesi sikole sike saba sematheni kulandela isigameko sakamuva lapho uthisha okusolakala ukuthi ukhombe abafundi ngesibhamu ebasola ngokuphazamisa nokungalawuleki. Lo thisha umiswe wuMnyango wezeMfundo kulesi sifundazwe kuze kube uphenyo lwangaphakathi. Lesi sakhamuzi sithe asihambisani nokwenziwe uthisha omisiwe kodwa ungabaza izindlela zokuphepha ezikhona ukuze bavikeleke bona (othisha) uma abafundi beletha izibhamu esikoleni. “Emuva kwalesi sigameko sokudubula umfana odubule omunye uvele waphuma emagcekeni esikole ngesango elinonogada. Kungaba lula kanjani ukudubula umfundi ofunda naye ekilasini bese uphuma ukhululekile sengathi akwenzekanga lutho? Othisha nomphakathi wonkana awuphephile futhi kubukeka sengathi akukho ukulawula isimo ngasohlangothini lomnyango,” kusho umzali. Uthishanhloko, ohlonzwe ngoBBL Luthuli kuphela, akaphikanga ukuthi uhambise umfundi olimele esibhedlela. “Okwamanje ngisemhlanganweni nezikhulu zomnyango sidingida lesi sigameko. Umnyango uzophawula,” kusho uLuthuli ngesikhathi ekhuluma nabemithombo yezindaba.