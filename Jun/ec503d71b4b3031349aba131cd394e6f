ISISHO sesizulu esithi izandla ziyagezana sifakazelekile ezikoleni zaseKlaarwater naKwaSanti ngesikhathi usosesheni wamatekisi othutha umphakathi wakulezindawo ezisentshonalanga yeTheku welula isandla ekusezeni izingane eziqhamuka emindenini exhakektile ngoLwesihlanu olwedlule. Cishe zingaphezulu kuka-15 izikole abafundi bazo abahlomule ngomfaniswano kusukela ezicathulweni okungamantombazane kanye nabafana abaqhamuka ezindaweni ezakhele lendawo engaphansi kukaMasipala weTheku. UNkk Khoni Mokoena osesigungwini sikasosesheni walapha iSanti and Klaarwater Taxi Association obehola uphiko lwabesifazane olungaphansi kwalosesheni uthe lokhu abebekwenza bekufanele ukuthi bakwenze ngo-Ephreli kodwa ngenxa yezikhukhula abakwazanga. Ngaphezulu kwalokho bebezohlela umcimbi lapho bekuzoba khona nezikhulumi ezahlukene futhi nomphakathi ubone ukubaluleka kwesidingo sokwesekana, futhi kubuye nosiko oludala oluthi,”ingane yami, Yingane yakho”. “Ngemuva komhlangano wekomiti likaSosesheni sibone kufanele ukuthi sizihambise lezi zimpahla ezikoleni ngoba abantwana bayazidinga njengoba inhloso bekuwuba nabo bangaziboni behlukile kunabanye. Okwethu okubalulekile umphakathi kufanele wazi ukuthi asigcini nje ngokuthi siwulayishe njengamaphasenja besesithola imali kuphele kanjalo, kodwa okubalulekile ukukhombisa ukuthi sonke singabantu siyadingana. Kubalulekile futhi ukwazi ukuthi njengoba sisebhizinisini lamatekisi asibhekile inzuzo kuphela kodwa kubalulekile ukuthi sixhase lapho singaxhasa khona ikakhulukazi emindenini exakekile njengoba senza ezikoleni futhi bekungasikhona okokuqala lokhu ebesikwenza,”kusho uNkk Mokoena. “Umphakathi kubalulekile ukuthi wazi ukuthi asizile ukuzozinothisa thina ngemali yawo, kodwa ukubambisana nokubuyisela kuwona kufanele ukuqonde ukuthi lokho siyakwenza. Okunye asikwenzi lokhu ngoba sinakho konke, kodwa sincozula kulokho okuncane, ukuze sikwazi ukuphila sonke siwumphakathi,”kuqhuba uNkk Mokoena. Phakathi kwezikole ezihlomule ngemifaniswano yabafundi nobekuqokwa izingane ezimbili esikoleni ngasinye noma ezinhlanu kuyangokuthi ziqhamuka emndenini oxakeke kangakanani kubalwa iDumisani Makhaye, iKlaarwater Primary, iPhakathi Secondary kanye neNsizwakazi ukuba nje ezimbalwa. Okufike kwaphawuleka wukuthi abafundi bakhombise enkulu injabulo ngesikhathi bemukela umfaniswano abebengawulindele. Kanti nakuzo lezi zikole kuvele ukuthi baningi abantwana abaqhamuka emindenini engathathi ntweni abadinga usizo. UNkk Mokena ubuye wanxenxa osomabhizinisi bendawo ukwelula isandla ezikoleni nanganoma yini abangalekelela ngayo.