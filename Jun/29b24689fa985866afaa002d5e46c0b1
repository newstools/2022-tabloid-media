NOMA sesalala kobandayo isihlabani somculi wokholo uVuyo Moekena, kodwa izimfundiso zakhe zisagijima emithanjeni kaMabusi M osanda kudedela unqambothi le-albhamu esihloko sithi, “ Umuntu Uyisilwane”. UMabusi M ogama lakhe langempela, okunguBusisiswe Msomi ongowokuzalwa esigodini saseSobhisi, eMbumbulu eningizimu yeTheku, lena yi-albhamu yakhe yesibili, bangangifikazela abake bayilalela ukuthi izinga lithande ukucokama uma uqhathanisa nayikhiphe kuqala esihloko sithi, “Thobela”. Ithalente lakhe lizobonwa uDkt. Vuyo Mokoena nje kulandela ukuthi uthando lomculo wokholo nesiphiwo kwamqala esemncane kuze kube yimanje kangangokuthi ubeyingxenye yethimba lekhwaya yasesontweni. Yize engxoxweni abenayo naleli phephandaba kuvele ukuthi umculo akawufundelanga kodwa ngokwemfundo amabanga aphansi emfundo uwenze esikoleni eSawpits, u-matric wawuphothula eCharles Sabelo, khona eMbumbulu. Ngemuva kwalokho ube esehloma nge-diploma yeMarketing ayenze e-Mangosuthu University of Technology (MUT), kodwa okwakusa yi-technikon ngaleziya zikhathi zabo. “Ngibona ukuthi uNkulunkulu wayeyihlelile indlela engizolisebenzisa ngalo iphimbo lami ukusabalalisa ivangeli ngomculo wokholo njengoba wakwazi ukuthi angihlanganise nobaba u Vuyo Mukoena okunguye owabona ithalente kimi noma engasekho kodwa izimfundiso zakhe zisaphila kimi njengoba sengikhiphe ama-single album amabili. Eyokuqala yayithi “Thobela” entsha engiyikhiphile ithi “Umuntu Uyisilwane” ina 3 tracks,”kusho uMabusi M. Mayelana nokukhetha lolu hlobo lomculo uthe, “Ngikhethe i-gospel (umculo wokholo) ngoba ibuyisa ithemba kumuntu osebuhlungwini futhi liyaphilisa”. Echaza ngomehluko phakathi kukaMabusi M noBusisiwe Msomi, ukuhlanganise ngokuthi yena ungumuntu othanda abantu nonozwelo nothando. “I smile asipheli ngakho ke noma sengisemculweni abushintshi ubumina,”usho kanje. Echaza nge-albhamu yakhe entsha uthe, “i-Album entsha ethi “Umuntu Uyisilwane” ilapho ngiveza ukuthi umuntu angakuhlekisa kodwa ebe ekufisela izinto ezimbi ingakho ngimfanisa nesilwane esingenanembeza”. “Kunengoma ethi  “Samukele Nkosi” lapho nginxusa uJehova ukuba angasilahli phezu kokona esinakho singabantu bese ngiyamdumisa uNkulunkulu kulengoma ethi “UnguBayede”,uqhube kanje. Mayelana nezinselelo kulomkhakha uthe, imali nokuthi kunabathile abadayisa ngokungemthetho umculo wama Artists (abaculi) yikhona okuyinkinga kakhulu nokuqeda umdlandla kubaculi. Weleke intsha nabangena kulomkhakha womculo ngokuthi ukufunda kubalulekile noma ngabe unethalente nokumesaba uJehova yikhona okwenza ukuthi uphumelele ezifisweni zakho. Ubuye wadlulisa ukubonga kubona bonke abamesekile endleleni yakhe yomculo nabasaqhubeka nokumeseka, wathi “Ngithanda ukubonga umfowethu engisebenze naye kule album u Mfanomhlophe noNtate  Mahlomula Nkoane, umndeni, izihlobo abangani kanye nabalandeli.