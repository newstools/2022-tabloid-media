U-Asanda Mkhize (6) isidumbu sakhe sitholwe singasaphelele ngemuva kokunyamalalala SIQHUME nxa zonke isililo emphakathini waseClermont nasemndenini ka-Asanda Mkhize (6) ngemuva kokuthi ekuseni ngoLwesibili kuzwakale izindaba ezibuhlungu zokuthi isidumbu salengane sithole ebhishi eMhlanga enyakatho yeTheku kodwa esingezansi singasekho. NgoLwesibili atholwe ngalo bekuzobe sekuphela isonto lesibili enyamalele njengoba unyamalale ngoMeyi, 17. U-Asanda obefunda uGarde 1 esikoleni samabanga aphansi iTshelihle wagcina ukubonwa uthisha wakhe ephuma ekilasini lakhe nabanye abafundi eTshelihle Primary School, eClermont. Ngemuva kokuzwakala kwezindaba zokunyamalala kwalomfanyana umphakathi uvuke umbhejazane ngosuku anyamalala ngalo ngemuva kokuthi unina emlindile ukuthi abuyele ekhaya wayombheka esikoleni ngesikhathi engafikanga. Ekuseni ngovivi ngakusasa umphakathi nabaholi bezakhiwo zomphakathi kuhlanganisa amalungu esigungu esilawula isikole, uMnuz Mandla Sithole osehhovisi leClermont Constituency, ilungu lesiShayamthetho uNks Nondumiso Cele kanye noNkk Jabu Dlamini obeyikhansela laku-Ward 92  baya esikoleni ngethemba lokuthi noma ngabe ngubani obengamthola ubezomyisa esikoleni njengoba ebegqoke umfaniswano wesikole ngesikhathi enyamalala. Ngolusuku kwathungathwa yonke indawo obekungenzeka ukuthi ukuyona, kwabizwa namaphoyisa, afika nezinja ezihogelayo ezombheka kodwa kwanhlanga zimuka nomoya. Unina ka-Asanda, uNks Bahle Mkhize, ekhuluma nephephandaba lesingisi lansuku zonke eliphume ngoLwesibili ngaphambi kokuzwakala kwezindaba zokutholakala kwakhe uthe u-Asanda wanyamalala ngoMeyi 17 wagcina ukubonakala esikoleni ephuma eya ekhaya eliseduze nesikole. “Isikole siseduze nasekhaya. Kwesinye isikhathi uhamba yedwa, kokunye uhamba nezinye izingane. Uthisha wakhe uthe ugcine ukumbona sekuphuma isikole ngesikhathi evalelisa kuyena ngaphambi kokuphuma ekilasini,” usho kanje. Ngemuva kokuthi engatholakali lomfanyana iConstituency, umndeni kanye nezakhiwo zomphakathi banqume ukwenza uqwembe olunesithombe olube selusakazwa ezinkundleni zokuxhumana, lwanyathiselwa ezigxotsheni zasemgwaqeni eClermont kanye nasematekisini. Akugcinanga lapho ngoMgqibelo Meyi 21, kube nomhlangano ophuthumayo esikoleni obuhambisana nomkhuleko lapho isigungu sivumelene nabazali kanye nomphakathi ukuthi kuqiniswe ezokuphepha kulesi sikole.  Lomhlangano obuthanyelwe nangabanikazi bezimoto ezilanda izingane esikoleni, kukhona noMfundisi Xaba unobhala woMkhandlu wabefundisi baseClermont naKwaDabeka kuvunyelwane ngokuthi kubalulekile ukuthi ezokuphepha ziqiniswe esikoleni. Lokhu kubandakanya ukuthi zonke izimoto zomalume kufanele zingene emagcekeni esikole uma zilande izingane. Ayikho ingane ezophuma engakafiki lowo ozoyilanda kulezo ezivamise ukulandwa abazali bazo noma abazigadayo. Bonke abalanda izingane kuvunyelwane ngokuthi kufanele babe nezigqebhezane zobufakazi ezizotholakala esikoleni. Ngaphandle komphakathi kanye nabazali nothishanhloko uNkk Londy Biyela abebekulomhlangano bekukhona nekhansela le-wadi uKhansela Mazibuko. Kubuye kwavunyelwana ngokuthi kufanele bonke okungenzeka ukuthi kunomkhondo abawuzwayo babikele amaphoyisa futhi loludaba luphathwe ngesineke. Izolo ngoLwesithathu silobe isimo nasesikoleni eTshelihle sishubile kungafundeki ngenxa yalesi simo. “Yenzeni ngempela nje ingane eneminyaka engu-6. Usungaze uyibulale ngesihluku esingaka ingakwazi nokuzivikela…”kukhala omunye wothisha, othe sekuzoba nzima manje nasezinganeni nakubazali. Ugogo ka-Asanda uNks Penelope Mkhize uthe isidumbu sengane babikelwe ukuthi sitholakale ebhishi eMhlanga, ngoLwesibili ekuseni base bephuthuma esiteshini samaphoyisa ePheonix lapho besifice khona, kodwa esingezansi singasekho, wabonga bonke akade bebasiza ngalesi sikhathi esinzima, wathi noma kusenzima ukwamukela isimo kodwa bayalubonga usizo lomphakathi ngokufaka izithombe zakhe zakhe nasezinkundleni zokuxhumana. Kwenzeka lokhu nje ngeSonto Meyi 29 bekuqala iviki lokuvikelwa kwezingane nokulindeleke ukuthi lisongwe ngeSonto, Juni 5.