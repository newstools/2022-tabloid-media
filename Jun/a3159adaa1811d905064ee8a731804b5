UMPHAKATHI waseMlazi usuxwayiswe ngokwenyuka kwezigameko zobugebengu ngenxa yokungena kobusika, amaphoyisa eSAPS asenxuse izakhamuzi ukuba zihlale ziqaphe okwenzeka eduze kwazo ngazikhathi zonke.  Kusolwa ukuthi ukwenyuka kobugebengu kungenxa yokuthi uma kusebusika kusheshe kuhwalale, futhi ilanga liyaphuza ukuphuma. Amaphoyisa athi ukuba bude kobusuku kuholela ekutheni izigebengu ziqhamuke namasu amasha okuhlukumeza umphakathi. Ekhuluma kwisiteshi somsakazo somphakathi Intokozo FM, uConstable Sithobile Nyoni wezokuxhumana esiteshini saseMlazi, unxuse izakhamuzi ukuba zihale zigadile ngoba izigebengu ziganga kakhulu ebsika ngoba zithembe ukuthi ngeke zibonakale kalula. Uthe ngalesi sikhathi sonyaka kwenyuka kakhulu izigameko zobugebengu ezenzeka ezindaweni zamabhizinisi nasemizini yabantu, waveza ukuthi kwizigameko zokugqekezwa kwemizi yabantu kukhona nabagcina ngokuthunjwa. Kwebiwa kakhulu omakhalekhukhwini, omabonakude, ama-laptop, kanti kwezinye izigameko izisulu ziphucwa nemali. UNyoni uthe zikhona nezigameko lapho kugcine kufa khona abantu uma izigebengu zingakutholi lokho ezikufunayo. Unxuse izakhamuzi ukuba zingalokothi zivulele abantu ezingabazi uma bengqongqoza, akukhethi ukuthi kusemini noma kusebusuku. Uthe osomabhizinisi kumele bethole amakhamera, ama-alarm kanye nezinsimbi ezivimba emnyango nakuamfastela. UNyoni uphethe ngokuthi amaphoyisa azimisele ngokuqeda ubugebengu kodwa ayaludinga usizo lomphakathi. Uthe bonke abanolwazi bangashayela inombolo yamaphoyisa u-08600 10111 okanye bebike ngokusebenzisa iMySAPS App yamahhala.